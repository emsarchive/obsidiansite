---
title: മാർക്സിയൻ ധനശാസ്ത്രത്തിൻ്റെ അടിസ്ഥാനതത്വങ്ങൾ (ഇ. എം.എസ്.)
notetype : feed
date : 06-11-2021
---

മാർക്സിയൻ ധനശാസ്ത്രം ഒരു പ്രത്യേക കാലഘട്ടത്തിലെ സാമ്പത്തികഘടനയുടെ വ്യാഖ്യാനമാണ്. ചില ധനശാസ്ത്രജ്ഞന്മാർ വിശ്വസിക്കുന്നതുപോലെ, ഏതു കാലത്തേക്കും ഏതുതരം സമുദായ ഘടനയിലേക്കും ബാധകമായ, അലംഘനീയമായ ചില സ്വാഭാവിക സാമ്പത്തിക നിയമങ്ങളുണ്ടെന്നു മാർക്സിസം വിശ്വസിക്കുന്നില്ല. വളർന്നുകൊണ്ടിരിക്കുന്ന ഒരു സമുദായമാണ് മാർക്സിസത്തിന്റെ ദൃഷ്ടിയിൽപ്പെടുന്നത്. ഒരു സമുദായശാസ്ത്രജ്ഞന്റെ നിലയ്ക്ക് സാമൂഹ്യവളർച്ചയെ പരിശോധിച്ച മാർക്സ് അതിൽ പ്രധാനമായ പല കാലഘട്ടങ്ങളും കാണുകയുണ്ടായി. അവയോരോന്നിലും പ്രത്യേകമായ ഓരോ സാമ്പത്തികഘടനയും അവയ്ക്കടിസ്ഥാനമായ ചില സാമ്പത്തിക നിയമങ്ങളും അതതുകാലത്തുണ്ടായിരുന്നു. അക്കൂട്ടത്തിൽ ഏറ്റവും നവീനമായ കാലഘട്ടമാണ് വ്യാവസായികയുഗം. അതിലെ സമുദായഘടനയാണ് മുതലാളിത്തം. ഈ കാലഘട്ടത്തിന്റെ വിമർശനപരമായ ഒരു വ്യാഖ്യാനമാണ് മാർക്സിസ്റ്റ് ധനശാസ്ത്രം.

  

## വില

  

ധനം അല്ലെങ്കിൽ സ്വത്ത് ആണല്ലോ ധനശാസ്ത്രത്തിന്റെ ആലോചനാവിഷയം. അതുകൊണ്ട് എന്താണ് ഈ ധനം എന്നാലോചിക്കുന്നത് ധനശാസ്ത്രത്തിന്റെ പ്രാഥമികപ്രവൃത്തിയാണ്. ഇതിന് 'വിലയുള്ള സാധനമാണ് ധനം' എന്ന് ധനശാസ്ത്രജ്ഞന്മാർ പൊതുവിൽ ഒരു നിർവചനം നൽകിയിട്ടുണ്ട്. എന്താണീ വില? പല അഭിപ്രായങ്ങൾക്കും വാദപ്രതിവാദങ്ങൾക്കും ഇടയാക്കിയിട്ടുള്ള ഒരു പ്രശ്നമാണിത്.

  

ധനത്തിന്റെ നിർവചനത്തിലുൾപ്പെടുന്ന പല സാധനങ്ങളും ലോകത്തിലുണ്ട്. അവ തമ്മിൽത്തമ്മിൽ യാതൊരു താരതമ്യവും കാണാൻ കൂടി കഴിഞ്ഞേക്കില്ല. അവയുടെ എണ്ണം അഥവാ തൂക്കം, അവയിലടങ്ങിയിട്ടുള്ള ശാസ്ത്രീയഘടകങ്ങളുടെ സ്വഭാവം, അവകൊണ്ട് മനുഷ്യനുള്ള ഉപയോഗം മുതലായ പല മാനദണ്ഡങ്ങളും വച്ചുനോക്കിയാൽ അവയ്ക്കൊരു പൊരുത്തവും കാണുകയില്ല. എന്നാൽ അവയ്ക്കെല്ലാം നിശ്ചിതമായ (ചില്ലറ ഏറ്റക്കുറച്ചിലുകൾക്കു കീഴ്പ്പെട്ടുകൊണ്ടെങ്കിലും സാരമായ വ്യത്യാസം വരാത്ത) ഓരോ 'വില'യുണ്ട്. എന്താണ് ഈ വിലയ്ക്കടിസ്ഥാനം? ഒരു നിലയ്ക്കും താരതമ്യപ്പെടുത്താൻ കഴിയാത്ത സാധനങ്ങളായ അരി, നാളികേരം, തുണി, പഞ്ചസാര, വിദ്യുച്ഛക്തി, വൈരക്കല്ല് ഇവയ്ക്കെല്ലാം വിലയുണ്ടാക്കുന്ന, ഇവയ്ക്കെല്ലാം പൊതുവായ, ഇവയെയെല്ലാം അളക്കാവുന്ന സാധനമെന്താണ്?

  

മാർക്സ് വ്യക്തമായും നിസ്സംശയമായും മറുപടി പറയുന്നു. ഇവയിലെല്ലാം മനുഷ്യന്റെ അധ്വാനം അടങ്ങിയിട്ടുണ്ടെന്നതാണ്, ഇവയെല്ലാം അധ്വാനഫലമായാണുണ്ടായിട്ടുള്ളതെന്നതാണ് ഇവയ്ക്ക് പൊതുവെയുള്ള ഒരു സ്വഭാവം. അതുകൊണ്ട് അധ്വാനമാണ് ഓരോ സാധനത്തിന്റെയും വിലയുടെ അടിസ്ഥാനം.

  

മാർക്സിന്റെ ഈ 'അധ്വാനവിലസിദ്ധാന്തം' (labour theory of value) ധനശാസ്ത്രജ്ഞന്മാരുടെ നിഷ്കൃഷ്ടമായ നിരൂപണത്തിനു വിധേയമായിട്ടുണ്ട്. അവരുടെ നിരൂപണമോ അതിന് മാർക്സിസത്തിനു നൽകാനുള്ള മറുപടിയോ വിവരിക്കാൻ ഇവിടെ ഉദ്യമിക്കുന്നില്ല. എന്നാൽ, നിരൂപകൻമാർ ഓർക്കേണ്ടതും മാർക്സിസം മനസ്സിലാക്കുന്നതിനുതന്നെ അത്യാവശ്യമായതുമായ മൂന്നു സംഗതികൾ പറയാം. 

  

ഒന്ന്, 'അധ്വാനവിലസിദ്ധാന്തം' മാർക്സിന്റെ കണ്ടുപിടിത്തമല്ല. മുതലാളിധനശാസ്ത്രജ്ഞനായ റിക്കാർഡോവും അദ്ദേഹത്തിന്റെ മുൻഗാമിയായിരുന്ന ആഡം സ്മിത്തും ഇതു വിവരിച്ചിട്ടുള്ളതാണ്. മാർക്സിന്റെ പ്രവൃത്തി, ഈ സിദ്ധാന്തത്തെ പരിശോധിച്ച് അതിന്റെ യുക്തിയുക്തമായ പരിണാമം കണ്ടുപിടിക്കലായിരുന്നു.

  

രണ്ട്, മാർക്സ് അധ്വാനമെന്നു പറയുമ്പോൾ, ഓരോ സാധനവുമുണ്ടാക്കുന്നതിനുവേണ്ടി ഉപയോഗിക്കുന്ന അധ്വാനമെന്ന അർഥത്തിലല്ല അതുപയോഗിക്കുന്നത്. പരിതഃസ്ഥിതിക്കനുസരിച്ച് ഒരു ശരാശരി തൊഴിലാളിയുടെ അധ്വാനത്തിന് ഒരു തോതുണ്ടായിരിക്കും (ഈ തോതുതന്നെ 'ചർക്കയും തറിയുമായ കാലത്തുള്ളതായിരിക്കില്ല പരുത്തിമില്ലുകളുള്ള കാലത്ത്). ഈ ശരാശരിത്തോതിൽത്തന്നെ ഏറ്റക്കുറച്ചിലുകൾ വന്നു. സാധാരണ തൊഴിലാളിയുടെ അധ്വാനം, വിദഗ്ധതൊഴിലാളിയുടെ അധ്വാനം, സാധാരണ തൊഴിലാളിയെക്കാൾ വൈദഗ്ധ്യം കുറഞ്ഞ തൊഴിലാളിയുടെ അധ്വാനം ഇതെല്ലാമുണ്ടായിരിക്കും. സാധാരണ തൊഴിലാളിയുടെ അധ്വാനത്തിന്റെ (വർധിച്ചതോ ചുരുങ്ങിയതോ ആയ) ഒരു തോതാണ് അധ്വാനവിലസിദ്ധാന്തത്തിന്റെ അടിസ്ഥാനം. 

മൂന്ന്, വിലയുടെ അടിസ്ഥാനമെന്നു പറയുമ്പോൾ മാർക്സ് പറയുന്ന വില അങ്ങാടിവിലയല്ല, യഥാർഥവിലയാണ്. അങ്ങാടിവില (മറ്റു പല സംഗതികളെയും ആസ്പദിച്ച് ) ഈ യഥാർഥ വിലയിൽനിന്നു ചുരുങ്ങിയും കയറിയുമിരിക്കും.

  

ഇത്തരത്തിലുള്ള ഒരു വിലസിദ്ധാന്തം കൊണ്ടുള്ള ഉപയോഗമെന്താണെന്ന് ഒരു ചോദ്യമുളവായേക്കാനിടയുണ്ട്. അതിനുള്ള മറുപടി അങ്ങാടിവില കണ്ടുപിടിക്കുകയെന്നതല്ല മാർക്സിന്റെ ഉദ്ദേശ്യമെന്നാണ്. (അങ്ങാടിവില കൃത്യമായി നിർണയിക്കത്തക്ക യാതൊരു സിദ്ധാന്തങ്ങളും ഇതേവരെ പുറത്തുവന്നിട്ടില്ലെന്നും ഓർക്കേണ്ടതുണ്ട്. സാമ്പത്തിക ജീവിതത്തിനടിസ്ഥാനമായി നിൽക്കുന്ന സജീവശക്തികളെന്തെല്ലാമെന്നു മനസ്സിലാക്കാൻ വേണ്ടിയാണ് അദ്ദേഹം വിലയെ പരിശോധിക്കുന്നത്.

  

## ചരക്ക്

  

മുതലാളിത്ത കാലഘട്ടത്തിലെ ഒരു വിശേഷതയായി മാർക്സ് കാണുന്നത് അതു നിർമിക്കുന്നത് സാധനങ്ങളെയല്ല, ചരക്കുകളെയാണെന്നതാണ്. അതായത് മുതലാളിത്തം നിർമിക്കുന്നത് ഉപയോഗത്തിനല്ല, കൈമാറ്റത്തിനാണ്. ഉൽപ്പാദകനോ ഉൽപ്പാദകന്മാരോ ഒരു കാലത്തും ഉപയോഗിക്കുവാനിടയില്ലാത്ത സാധനങ്ങളായിരിക്കും അവർ ഉൽപ്പാദിപ്പിക്കുന്നത്; തങ്ങൾതന്നെ ഉൽപ്പാദിപ്പിക്കാത്ത സാധനങ്ങളായിരിക്കും അവർ ഉപയോഗിക്കുന്നതും. സാധനം ഉൽപ്പാദിപ്പിച്ച്, അത് പണത്തിനുവേണ്ടി കൈമാറ്റം ചെയ്ത്, ആ പണം ഉപയോഗിച്ച് സാധനങ്ങൾ വാങ്ങുകയെന്നതാണ് വ്യാവസായികയുഗത്തിലെ നടപടി. ചരക്ക്-പണം-ചരക്ക് എന്ന ഈ ക്രമംവിട്ട് പണം-ചരക്ക്-പണം എന്ന തോതിൽ ചരക്ക് കൈമാറ്റം ചെയ്യുന്നവരും ഈ യുഗത്തിലുണ്ട്. ഇവരാണ് വ്യാപാരികൾ.

  

## അധ്വാനശക്തി ഒരു ചരക്ക്

  

മുതലാളിത്തകാലഘട്ടത്തിലെ മറെറാരു പ്രത്യേകത മനുഷ്യന്റെ അധ്വാനശക്തിതന്നെ ഒരു ചരക്കായിത്തീർന്നിരിക്കുന്നുവെന്നതാണ്. തങ്ങളുടെ അധ്വാനശക്തി കൈമാറ്റം ചെയ്താൽ മാത്രമേ ജീവിക്കാൻ കഴിയൂ എന്ന നിലയിലെത്തിയിട്ടുള്ള ഒരു വർഗം (തൊഴിലാളികൾ) സമുദായത്തിലുണ്ടായിട്ടുണ്ട്. അധ്വാനശക്തി വിറ്റ് (ചരക്ക്) പണം വാങ്ങി അതു കൊടുത്ത് ഭക്ഷണസാധനവും മറ്റും (ചരക്ക്) വാങ്ങിയിട്ടു വേണം അവർക്കു ജീവിക്കാൻ, അതുപോലെതന്നെ, പണം കൊടുത്ത് അധ്വാനശക്തി (ചരക്ക്) വാങ്ങി അതുപയോഗിച്ചുണ്ടാവുന്ന സാധനം വിറ്റ് വീണ്ടും പണമുണ്ടാക്കുന്ന മറെറാരു വർഗ (മുതലാളികൾ) മുണ്ട്. ഇതാണ് മുതലാളിത്ത കാലഘട്ടത്തിലെ ഒരു പ്രധാന വിശേഷത.

  

## അധ്വാനശക്തിയുടെ വിലയും അധ്വാനത്തിന്റെ വിലയും

  

അധ്വാനശക്തിക്ക് മറ്റു ചരക്കുകളെക്കാൾ ഒരു വിശേഷതയുണ്ട്; അതാണ് മറെറല്ലാ ചരക്കുകൾക്കും വിലയുണ്ടാക്കിക്കൊടുക്കുന്നത്.

  

മറു ചരക്കുകളെപ്പോലെ കൈമാറ്റം ചെയ്യപ്പെടുന്ന ഒരു സാധനമാണ് (ഒരു ചരക്കാണ്) അധ്വാനശക്തിയെന്നു നാം കണ്ടുകഴിഞ്ഞു. എന്നാൽ ഈ കൈമാറ്റത്തിനടിസ്ഥാനമായ 'വില' എന്താണ്? മറു ചരക്കുകളെപ്പോലെതന്നെ അധ്വാനശക്തിയെയും അളക്കേണ്ടത് അതിലടങ്ങിയിട്ടുള്ള (എന്നുവച്ചാൽ അതിന്റെ ഉൽപാദനത്തിനാവശ്യമായ അധ്വാനം കൊണ്ടാണ്. അതായത് ഒരു മണിക്കൂർ ഉപയോഗിക്കാവുന്ന അധ്വാനശക്തി ഉണ്ടാക്കാൻ എന്തു ചെലവാക്കേണ്ടി വരുമോ അതാണ് ഒരു മണിക്കൂർ അധ്വാനശക്തിയുടെ കൈമാറ്റവില. മറെറാരു വിധത്തിൽ പറയുകയാണെങ്കിൽ, ഏറ്റവും ചുരുങ്ങിയ തോതിൽ (പ്രവൃത്തിയെടുക്കാൻ ശക്തിയുണ്ടാകത്തക്കവിധം) വളരാനും ജീവിക്കാനും സന്താനോൽപ്പാദനം നടത്താനും (ഇതാണല്ലോ അധ്വാനശക്തിയുടെ ഉൽപ്പാദനം) വേണ്ട ചെലവാണ് അധ്വാനശക്തിയുടെ വില (കൂലി).

  

അധ്വാനത്തിന്റെ വിലയോ? അധ്വാനശക്തി ഉപയോഗിക്കുന്നതു കൊണ്ടുണ്ടാവുന്ന സാധനത്തിന്റെ വിലയാണ് അധ്വാനത്തിന്റെ വില. ഇതും അധ്വാനശക്തിയുടെ വിലയും തമ്മിൽ വലുതായ അന്തരമുണ്ടെന്നതാണ് (അധ്വാനശക്തിയുടെ നിർമാണത്തിനാവശ്യമായതിലധികം ആ അധ്വാനശക്തിയുടെ ഉപയോഗം കൊണ്ടുണ്ടാവുന്നുവെന്നതാണ്) മാർക്സിന്റെ ദൃഷ്ടിയിൽപ്പെട്ടത്.

  

## മിച്ചവില അല്ലെങ്കിൽ ആദായം

  

അധ്വാനശക്തിയുടെ വില(കൂലി)യും അധ്വാനത്തിന്റെ വില (തൊഴിലാളി ഉണ്ടാക്കുന്ന സാധനത്തിന് മുതലാളിക്കു കിട്ടുന്ന വില)യും തമ്മിലുള്ള ഈ അന്തരത്തെയാണ് മാർക്സ് മിച്ചവിലയെന്നു വിളിക്കുന്നത്. ഈ മിച്ചവില എവിടെ പോകുന്നു? അത് തൊഴിലാളിക്കു കിട്ടുന്നില്ല. എന്തുകൊണ്ടെന്നാൽ, **തന്റെ അധ്വാനമല്ല, അധ്വാനശക്തിയാണ് അയാൾ മുതലാളിക്കു വിൽക്കുന്നത്**. എട്ടുമണിക്കൂർ നേരത്തേക്കു നാലണ (25 പൈസ) കൂലി നിശ്ചയിക്കുന്ന മുതലാളി ചെയ്യുന്നത് എട്ടുമണിക്കൂർ നേരത്തേക്ക് അയാളുടെ അധ്വാനശക്തി (അതുപയോഗിച്ചുണ്ടാവുന്ന സാധനം മുഴുവൻ) വിലയ്ക്കുവാങ്ങുകയാണ്. അതോടുകൂടി അതുമുഴുവൻ അയാളുടെ സ്വന്തമായി. ആ അധ്വാന ശക്തി ഉപയോഗിച്ചുണ്ടാക്കുന്ന സാധനത്തിന് എട്ടണ (50 പൈസ)യാണ് വിലയെന്നിരിക്കട്ടെ. ആ എട്ടണ മുതലാളിയുടേതായി. അപ്പോൾ മാർക്സ് പറയുന്നു, തൊഴിലാളി ആദ്യത്തെ നാലു മണിക്കൂർ തനിക്കു വേണ്ടിയും പിന്നെ നാലു മണിക്കൂർ മുതലാളിക്കുവേണ്ടിയും പണിയെടുക്കുന്നു. ഈ സംഗതി വ്യക്തമായി പുറത്തുകൊണ്ടുവന്നതാണ്. മാർക്സിന്റെ നേട്ടം.

  

## മുടക്കുമുതലും മിച്ചവിലയും

  

ചരക്ക്-പണം-ചരക്ക് എന്ന ക്രമം വിട്ട് പണം-ചരക്ക്-പണം എന്ന ക്രമത്തിൽ ചരക്ക് കൈമാറ്റം ചെയ്യുന്നവരുണ്ടെന്നു പറഞ്ഞുവല്ലോ. ഇങ്ങനെ ഉപയോഗിക്കുന്ന പണത്തിനാണ് മുടക്കുമുതൽ (Capital) എന്നു പറയുന്നത്. ആദ്യകാലത്ത് മുടക്കുമുതൽ കൊണ്ട് സാധാരണ ചരക്കുകൾ കൈമാറ്റം ചെയ്തിരുന്ന കാലത്ത് വ്യാപാരത്തിനു മാത്രമായിരുന്നു അതുപയോഗിച്ചത്. പിന്നീട് മുടക്കുമുതൽ കൊണ്ട് ഒരു പ്രത്യേക തരത്തിലുള്ള ചരക്ക് (അധ്വാനശക്തി) വിലയ്ക്കു വാങ്ങാൻ തുടങ്ങിയപ്പോൾ അതു വ്യവസായമായി. വ്യാപാരപരമായ മുടക്കുമുത(Commercial Capital)ലിന്റെ സ്ഥാനത്ത് വ്യാവസായിക മുടക്കുമുതൽ (Industrial Capital) സ്ഥലം പിടിച്ചു. ഇതു സാമ്പത്തിക ലോകത്തിൽ വരുത്തിയ വമ്പിച്ച മാറ്റം (മിച്ചവിലയുടെ ഉത്ഭവം) നാം കണ്ടുകഴിഞ്ഞു. അതു ഭൂമുഖത്തെത്തന്നെ അപ്പടി മാറ്റിത്തീർത്തു.

  

ക്രമപ്രവൃദ്ധമായ രീതിയിൽ ദിവസംപ്രതി വർധിച്ചുകൊണ്ടുവരികയെന്ന സ്വഭാവം മുടക്കുമുതലിന് ഉണ്ടാക്കികൊടുത്തത് ഈ മിച്ചവിലയാണ്. വ്യാപാരപരമായ മുടക്കുമുതൽ ചില്ലറ ഏറ്റക്കുറച്ചിലുകളോടുകൂടി ഏതാണ്ടൊരേ സ്ഥിതിയിൽ നിൽക്കുകയാണു ചെയ്തിരുന്നതെങ്കിൽ വ്യാവസായികമായ മുടക്കുമുതൽ (അതു മിച്ചവിലയെ സൃഷ്ടിക്കുന്നതുകൊണ്ട്) ദിവസംപ്രതി വർധിച്ചുവന്നു. ഓരോ മുതലാളിയും തന്റെ വ്യവസായത്തിൽ മുടക്കുന്ന മുതലിന്റെ ഒരു തോതിൽ മിച്ചവില സമ്പാദിച്ചപ്പോൾ അതിന്റെ ഒരുഭാഗം വീണ്ടും മിച്ചവിലയുണ്ടാക്കുന്നതിനുള്ള പുതിയ മുടക്കുമുതലായി മാറി. അങ്ങനെ മുടക്കുമുതൽ മിച്ചവിലയുടെ സ്വരൂപത്തിൽ വീണ്ടും മുടക്കുമുതലിനെത്തന്നെയാണുണ്ടാക്കിയത്.

  

## മിച്ചവിലയുടെ തോതും മുടക്കുമുതലിന്റെ വർധനയും 

  

ചരക്കിന്റെ നിർമാണത്തിൽ ഓരോ ഘട്ടത്തിലും ഉണ്ടാവുന്ന മിച്ചവിലയുടെ തോതിനെ ആശ്രയിച്ചാണ് മുടക്കുമുതലിന്റെ വർധനതന്നെ സ്ഥിതിചെയ്യുന്നത്. ഈ തോതു കണക്കാക്കുന്നതെങ്ങനെ? വാസ്തവത്തിൽ ഒരു ഘട്ടത്തിലെ നിർമാണത്തിലുപയോഗിക്കപ്പെടുന്ന അധ്വാനശക്തിയുടെ വിലയുടെ ഏതു തോതിലാണ് ആ അധ്വാനശക്തി ഉപയോഗിച്ച് മിച്ചവില ഉണ്ടാവുന്നതെന്ന് പരിശോധിച്ചിട്ടാണല്ലോ അതു കണക്കാക്കേണ്ടത്. (ഉദാ: 100 ഉറുപ്പിക കൂലികൊടുത്തു വാങ്ങുന്ന അധ്വാനശക്തി ഉപയോഗിച്ചുണ്ടാവുന്ന മിച്ചവില 150 ഉറുപ്പികയാണെങ്കിൽ 150 ശതമാനമാണ് മിച്ചവിലയുടെ ശരിയായ തോത്. ) എന്നാൽ ഈ തോതല്ല മുടക്കുമുതൽ അല്ലെങ്കിൽ മുതലാളി നോക്കുന്നത്. ഈ അധ്വാനശക്തി ഉപയോഗിക്കുന്നതിനുവേണ്ടി വാങ്ങിയ അസംസ്കൃത സാധനങ്ങളുടെ വിലയും യന്ത്രങ്ങളുടെ തേയ്മാനവുമെല്ലാം കൂട്ടിയാലുണ്ടാവുന്ന ഒട്ടാകെ മുടക്കുമുതലിന്റെ തോതാണയാൾ കണക്കാക്കുന്നത്. (മുമ്പത്തെ ഉദാഹരണത്തിൽ യന്ത്രങ്ങൾക്കും അസംസ്കൃത സാധനങ്ങൾക്കുമായി 900 ഉറുപ്പിക കൂടി മുടക്കിയിട്ടുണ്ടെന്നു കണക്കാക്കുക. എന്നാൽ 1000 ഉറുപ്പിക ഒട്ടാകെ മുടക്കുമുതലുണ്ട്. അതിന്റെ കണക്കിലുള്ള 15 ശതമാനമാണ് മിച്ചവിലയുടെ തോതായി മുതലാളി കണക്കാക്കുന്നത്.) ഈ തോതിലുള്ള മിച്ചവില ഉണ്ടാക്കാൻ കഴിയുന്ന പക്ഷം മാത്രമേ മിച്ചവിലയുടെ ഒരു ഭാഗം വീണ്ടും മുടക്കുമുതലാക്കാൻ മുതലാളി ഒരുങ്ങുകയുള്ളു.

  

## മിച്ചവിലയും തൊഴിലാളികളും

  

അധ്വാനശക്തിയുടെ വിലയും അധ്വാനത്തിന്റെ വിലയും തമ്മിലുള്ള വ്യത്യാസമാണ് മിച്ചവിലയെന്നിരിക്കെ, മിച്ചവീല സമ്പാദിക്കുകയെന്ന ഉദ്ദേശ്യത്തോടുകൂടി പ്രവർത്തിക്കുന്ന മുടക്കുമുതലിന് അധ്വാനശക്തിയുടെ വില ചുരുക്കാതെ നിവൃത്തിയില്ലെന്നുവന്നു. അധ്വാനശക്തിയുടെ വില ചുരുങ്ങണമെങ്കിൽ അധ്വാനശക്തിയുടെ നിർമാണവില (തൊഴിലാളികളുടെ ജീവിതത്തോത്) ചുരുക്കുകയോ, അല്ലെങ്കിൽ അധ്വാനശക്തി ഉപയോഗിച്ചുണ്ടാക്കുന്ന സാധനങ്ങളുടെ എണ്ണവും വണ്ണവും വർധിപ്പിക്കുകയോ ചെയ്യണം. ഇതിൽ ആദ്യത്തേതിന് വളരെയൊന്നും വഴിയില്ല. (കാരണം ഏറ്റവും ചുരുങ്ങിയ ജീവിതത്തോതാണ് തൊഴിലാളികൾക്ക് ഇന്നുള്ളത്.) രണ്ടാമത്തെ മാർഗം രണ്ടുവിധത്തിൽ ചെയ്യാവുന്നതാണ്. ഒന്ന്, ഓരോ തൊഴിലാളിയും ഓരോ ദിവസവും പ്രവൃത്തിയെടുക്കുന്ന സമയം വർധിപ്പിക്കുക; രണ്ട്, പ്രവൃത്തിയെടുക്കുന്ന സമയംതന്നെ കൂടുതൽ ഊർജിതമായി പണിയെടുപ്പിക്കുക.

  

ഈ രണ്ടു മാർഗങ്ങളും, സൗകര്യമുള്ളപ്പോൾ ജീവിതത്തോത് ചുരുക്കുകയെന്ന മാർഗവും മുതലാളിമാർ ഉപയോഗിക്കാതിരിക്കയില്ല. ഇതോരോന്നും തൊഴിലാളിയുടെ ജീവിതത്തെ കൂടുതൽ ദയനീയമാക്കിത്തീർക്കുന്നതുകൊണ്ട് ഇതിനെയെല്ലാം തൊഴിലാളി എതിർക്കുകയും ചെയ്യും. മിച്ചവിലയെ വർധിപ്പിക്കുന്നതിന് മുതലാളിയും അതിനെതിരായി തൊഴിലാളിയും നടത്തുന്ന പരിശ്രമങ്ങളാണ് മുതലാളിത്തയുഗത്തിലെ വർഗസമരത്തിന്റെ സ്വരൂപം.

  

## മുടക്കുമുതലും സാമ്പത്തിക വിഷമതയും

  

മുടക്കുമുതലിന്റെ (മുതലാളിത്തരീതിയിലുള്ള നിർമാണത്തിന്റെ) അനുപേക്ഷണീയമായ ഒരു ഫലമാണ് ഇടയ്ക്കിടയ്ക്കുള്ള സാമ്പത്തിക വിഷമതകൾ; ക്രമീകൃതമായ രീതിയിൽ പ്രവർത്തിച്ചുകൊണ്ടിരിക്കുന്ന ഒരു സാമ്പത്തികയന്ത്രത്തിൽ ചിലപ്പോൾ വരുന്ന പ്രത്യേക തകരാറുകൾ മാത്രമല്ല അവ. ഇതിന് രണ്ടുമൂന്നു കാരണങ്ങളുണ്ട്. ഒന്ന്, ഈ നിർമാണ സമ്പ്രദായത്തിനുകീഴിൽ നിർമാണമോ വിതരണമോ ക്രമീകൃതമായ (ഒരു പദ്ധതിക്കു കീഴ്പ്പെട്ടുകൊണ്ടുള്ള) രീതിയിലല്ലാത്തതുകൊണ്ട് - ഓരോ മുതലാളിയും അയാളുടെ അന്നത്തെ അഭിപ്രായമനുസരിച്ചുമാത്രം പ്രവർത്തിക്കുന്നതുകൊണ്ട് - ചിലപ്പോൾ ആവശ്യമുള്ളതിലധികവും ചിലപ്പോൾ അതിൽ കുറഞ്ഞും സാധനങ്ങളുണ്ടാക്കപ്പെടുന്നു. തൽഫലമായി ചിലപ്പോൾ അതിനിർമാണവും ചിലപ്പോൾ ചുരുങ്ങിയ നിർമാണവും വന്നു കുഴപ്പമുളവാകുന്നു. രണ്ട്, അധ്വാനശക്തിയുടെ വില ചുരുങ്ങാൻ മുടക്കുമുതൽ നിർബന്ധമായിട്ടുള്ളതുകൊണ്ടും യന്ത്രങ്ങളുടെ വളർച്ചയാലും മറ്റും അതിന് അങ്ങനെ ചെയ്യാൻ കഴിയുന്നതുകൊണ്ടും മുടക്കുമുതലിന്റെ വർധനയോടുകൂടി തൊഴിലില്ലാത്ത ഒരു പട്ടിണിപ്പട്ടാളം പുറത്തുവരുന്നു. ഇതിന്റെ നിലനിൽപ്പിനെ ആശ്രയിച്ചാണ് മുതലാളിത്തം തന്നെ നിലനിൽക്കുന്നത്. എന്തുകൊണ്ടെന്നാൽ കൂലി (അധ്വാനശക്തിയുടെ വില) ചുരുക്കി മിച്ചവില ഉണ്ടാക്കാൻ സഹായിക്കുന്നത് ഇതാണ്. മുടക്കുമുതൽ വളരുന്നതോടുകൂടി പട്ടിണിപ്പട്ടാളത്തിന്റെ എണ്ണവും വർധിക്കുന്നു. അപ്പോൾ മുടക്കുമുതൽ ഉണ്ടാക്കി പുറത്തുവിടുന്ന സാധനങ്ങൾ വാങ്ങി ഉപയോഗിക്കാൻ കഴിവുള്ളവരുടെ എണ്ണം ആ തോതിൽ കുറഞ്ഞുവരികയും ചരക്കുകൾ വിറ്റഴിയാൻ പ്രയാസമാവുകയും ചെയ്യുന്നു. മൂന്ന്, മുടക്കുമുതലിൽത്തന്നെ അസംസ്കൃത സാധനങ്ങൾ, യന്ത്രങ്ങൾ മുതലായവ വാങ്ങാനും അധ്വാനശക്തി വാങ്ങാനും ഉപയോഗിക്കുന്നതെന്ന് രണ്ടു വിഭാഗങ്ങളുണ്ട്. ഇതെല്ലാം ചേർന്ന് മുടക്കുമുതലിന്റെ ഒരു ശതമാനത്തോതിൽ മിച്ചവില ഉണ്ടാവന്നുണ്ടെങ്കിൽ മാത്രമേ മുതലാളി തൃപ്തിപ്പെടുകയുള്ളു. അപ്പോൾ മുടക്കുമുതലിന്റെ ഓരോ വർധനയും (അധ്വാനശക്തിയുടെ വില അതോടൊപ്പം ചുരുങ്ങാത്തപക്ഷം) മുതലാളിയുടെ ആദായത്തിന് ഹാനികരമാണ്.

  

## മുതലാളിത്തം തന്നെ അതിന്റെ കുഴി തോണ്ടുന്നു 

സാമ്പത്തിക വിഷമതകളില്ലാത്ത മുതലാളിത്തം സാധ്യമല്ലെന്നു മുകളിൽ പറഞ്ഞതിൽനിന്നും വ്യക്തമായിരിക്കും. ചുരുങ്ങിവരുന്ന കമ്പോളങ്ങൾക്കു പകരം കോളനികൾ കീഴടക്കി ചരക്കുകൾ വിറ്റഴിക്കാൻ മുതലാളിത്തം ശ്രമിച്ചു. ആ ശ്രമത്തിന്റെ സ്വരൂപമാണ് സാമാജ്യത്വം. പ്രവൃത്തിസമയം ചുരുക്കിയും കൂലി വർധിപ്പിച്ചും മറ്റും ജനങ്ങൾക്ക് ‘ചരക്കുകൾ വാങ്ങാനുള്ള ശക്തി’ വർധിപ്പിക്കാമെന്ന് അതു സ്വപ്നം കണ്ടു. അതിന്റെ പ്രത്യക്ഷസ്വരൂപമാണ് നിയന്ത്രിതമായ മുതലാളിത്തം (റൂസ്‌വെൽറ്റ് തുടങ്ങിയവർ). എന്നാൽ മുതലാളിത്തത്തിന്റെ നിർമാണസമ്പ്രദായത്തിലുള്ള സ്വാഭാവിക വൈരുധ്യം കാരണം വളർന്നുവരുന്ന നിർമാണശക്തികളുടെ മുമ്പിൽ അതു വിലങ്ങടിച്ചു നിൽക്കുന്നു. മുതലാളിക്കു പ്രേരകമാവത്തക്ക തോതിൽ മിച്ചവില നിർമാണഫലമായുണ്ടാവാൻ ഇന്നത്തെ നിർമ്മാണ സമ്പ്രദായത്തിൻ കീഴിൽ കഴിയാതെ വരുന്നു. നിർമാണത്തിന്റെ എണ്ണവും വണ്ണവും ചുരുക്കാൻ (ഒരുകാലത്ത് അവയെ വർധിപ്പിക്കാൻ തന്നെ സഹായിച്ച) മുതലാളിത്തം നിർബന്ധമാവുന്നു. ഇന്നത്തെ നിർമാണ നിയന്ത്രണത്തിന്റെ (റബ്ബർ, പഞ്ചസാര മുതലായവയെ സംബന്ധിച്ചുള്ള സാർവലൗകിക കരാറുകൾ) അടിസ്ഥാനം ഇതാണ്. വമ്പിച്ച തോതിലുള്ള വ്യവസായശാലകളുടെ ഉടമസ്ഥന്മാർ ഗാന്ധിജിയുടെ ഗ്രാമവ്യവസായ പ്രസ്ഥാനത്തെ പ്രോത്സാഹിപ്പിക്കുന്നതിന്റെ കാരണവും ഇതു തന്നെ. മുതലാളിത്തത്തിന്റെ ആദ്യകാലത്ത് ധനോൽപ്പാദനത്തിന്റെ വളർച്ചയെ സഹായിച്ചിരുന്ന അതുതന്നെ ഇന്ന് അതിനൊരു തടസ്സമായിത്തീർന്നിരിക്കുന്നു. ആനുകാലികങ്ങളായ സാമ്പത്തികവിഷമതകളുടെ സ്ഥാനത്ത് സർവവ്യാപിയും ശാശ്വതവുമായ ഒരു വിഷമത്തിലേക്കു മുതലാളിത്തം പ്രവേശിച്ചിരിക്കുന്നു. ഇതിൽനിന്നും രക്ഷപ്പെടണമെങ്കിൽ ഈ ഘടനയുടെ നാലു ചുമരുകൾതന്നെ പൊളിക്കണമെന്ന നിലയിരായിരിക്കുന്നു.

  

## സോവിയററ് സമ്പ്രദായം

  

അടുത്തപടി, പട്ടിണിപ്പട്ടാളത്തിന്റെ നിലനിൽപ്പിൽ കെട്ടിപ്പടുത്തതും ആദായത്തിനുവേണ്ടിയല്ലാതെ ഉപയോഗത്തിനുവേണ്ടി വ്യവസ്ഥാപിതമായ ഒരു പദ്ധതിയോടുകൂടി ഉൽപ്പാദനം നടത്തുന്നതുമായ ഒരു സാമ്പത്തികഘടനയ്ക്കു മാത്രമേ ലോകത്തെ ഈ വിഷമതയിൽ നിന്നും രക്ഷിക്കാൻ ശക്തിയുള്ളൂ. അതാണ് സോവിയറ്റ് സമ്പ്രദായം. മറെറല്ലായിടത്തും ‘പട്ടിണിപ്പട്ടാള’ത്തിന്റെ എണ്ണം വർധിക്കുമ്പോൾ സോവിയറ്റ് റഷ്യയിൽ തൊഴിലാളികളെ വേണ്ടതുപോലെ കിട്ടാതെ കുഴങ്ങുകയാണ്. ഇന്നത്തെ വിഷമതയ്ക്കു കീഴിൽ (അതിന്റെ ഫലമായുണ്ടാവുന്ന ലോകമഹായുദ്ധത്തിനുവേണ്ടി ഒരുക്കുകൂട്ടാൻ) പ്രവൃത്തിസമയം ചുരുക്കുന്ന മുതലാളിരാജ്യങ്ങളുടെ നടുവിൽ നിന്നുകൊണ്ട് ഏഴുമണിക്കൂർ പ്രവൃത്തി അവിടെ ബലത്തിൽ വരുത്തിയിരിക്കുന്നു. യന്ത്രങ്ങളുടെ വർധനയെ തടയാൻ മറ്റു രാജ്യങ്ങൾ ഉത്സാഹിക്കുമ്പോൾ, “യന്ത്രങ്ങൾ ഇനിയും യന്ത്രങ്ങൾ” എന്നു സോവിയൻ കമ്യൂണിസ്റ്റ് പാർട്ടി ഗർജിക്കുന്നു. ഈ വ്യത്യാസം എന്തുകൊണ്ട് ? സോവിയറ്ററിൽ മനുഷ്യന്റെ ഉപകരണമാണ് യന്ത്രം മറ്റിടങ്ങളിൽ മനുഷ്യൻ മുടക്കുമുതലിന്റെ അടിമയാണ്. സോവിയററിന്റെ ആവേശകരമായ മാതൃകയെ ലോകം അനുസ്മരിക്കുമോ? ഈ ചോദ്യത്തിനുള്ള മറുപടി ഒരു ചോദ്യം കൊണ്ട് പറയുവാൻ നിവൃത്തിയുള്ളു. ലോകം കരുതിക്കൂട്ടി പ്രാകൃതത്വത്തിലേക്കു മടങ്ങിപ്പോകുമോ? കാരണം, സോവിയറ്റ് സമ്പ്രദായത്തെ ലോകം സ്വീകരിച്ചില്ലെങ്കിൽ, അതിന്റെ ഫലം എല്ലാ പരിഷ്കാരത്തിന്റെയും നാശമാണ്; പ്രാകൃതത്വത്തിന്റെ - പൈശാചികത്വത്തിന്റെയെന്നുതന്നെ പറയട്ടെ - ഉയിർത്തെഴുന്നേൽക്കലാണ്. സർവഥാ പ്രതിലോമപരമായ ഫാസിസത്തിന്റെ ദിഗ്വിജയമാണ്. അതു ലോകം സമ്മതിക്കുമോ?

**