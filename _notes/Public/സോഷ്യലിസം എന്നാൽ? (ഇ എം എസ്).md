---
title : സോഷ്യലിസം എന്നാൽ? (ഇ എം എസ്)
notetype : feed
date : 04-11-2021
---
<br>

> 1938-ൽ പ്രസിദ്ധീകരിച്ച ലഘുലേഖ. സോഷ്യലിസത്തെക്കുറിച്ചുള്ള ഒരു താത്വികപഠനമാണിത്.


* terms
{:toc}


**സോ**ഷ്യലിസം ഇന്ന് പ്രധാനവും സാർവലൗകികവുമായ ഒരു സജീവപ്രശ്നമായിട്ടുണ്ട്. ദേഷ്യം, ഭയം, ആശ, ആനന്ദം മുതലായ പലപല വികാരങ്ങളെയും ആ പദം നമ്മിൽ ഓരോരുത്തനിലും ഉളവാക്കുന്നു. എന്നാൽ അതെന്താണെന്ന കാര്യത്തിൽ വ്യക്തമായ ഒരഭിപ്രായം വളരെ കുറച്ചുപേർക്കു മാത്രമേ ഉള്ളു. മരുമക്കത്തായ സമ്പ്രദായം സോഷ്യലിസമാണെന്ന് ചിലർ ആത്മാർഥമായി വിശ്വസിച്ചുകണ്ടിട്ടുണ്ട്. ഇന്ത്യയിൽ റയിൽവേ, കമ്പിത്തപാൽ മുതലായവ ഗവൺമെന്റിന്റെ വകയാകയാൽ, ചുരുങ്ങിയ നിലയ്ക്കെങ്കിലും ഇവിടെ സോഷ്യലിസം നടപ്പിലായിരിക്കുന്നുവെന്ന് മറ്റുചിലർ വാദിക്കുന്നത് കേട്ടിട്ടുണ്ട്. സോഷ്യലിസ്റ്റുകാരെപ്പോലെ താൻ അക്രമത്തിൽ വിശ്വസിക്കുന്നില്ലെന്നേ ഉള്ളു, താൻ 90 ശതമാനം സോഷ്യലിസ്റ്റാണ് എന്ന് ഡോക്ടർ അൻസാരി ഒരവസരത്തിൽ അവകാശപ്പെടുകയുണ്ടായിട്ടുണ്ട്. നിരീശ്വരത്വമൊഴിച്ച് മറ്റെല്ലാറ്റിലും തങ്ങൾ സോഷ്യലിസ്റ്റുകാരാണെന്ന് ചില ദൈവഭക്തന്മാരായ മനുഷ്യസ്നേഹികൾ അഭിപ്രായപ്പെടാറുണ്ട്. ഈ വിവിധ പ്രസ്താവനകളിലും ഇതുപോലുള്ള മറ്റനവധി വ്യാഖ്യാനങ്ങളിലും പൊതുവെ ഒരു തെറ്റു കാണാം. സോഷ്യലിസത്തിന്റെ പ്രധാനമോ അപ്രധാനമോ ആയ ഒരു ഭാഗമെടുത്ത് വേണ്ടതിലധികം വലുതാക്കിപ്പിടിച്ച് അതുമാത്രമാണ് സോഷ്യലിസമെന്ന് ഇവർ ധരിക്കുന്നു. സോഷ്യലിസം ഒരു ജീവിതസിദ്ധാന്തമാണ്. മനുഷ്യന്റെ സാമൂഹ്യജീവിതത്തെ മുഴുവൻ സ്പർശിക്കുന്ന ഒരു ചിന്താഗതിയും അതിന്റെ വിവിധവശങ്ങളെ പരിശോധിക്കുകയും പരിഷ്കരിക്കുകയും ചെയ്യുന്ന ശാസ്ത്രീയമനോഭാവവുമാണ് എന്ന പരമാർഥം ഇവർ വിസ്മരിക്കുന്നു. വിശാലമായ ഈ അർഥത്തിൽ സോഷ്യലിസത്തെ വ്യാഖ്യാനിക്കാനാണ് ഇവിടെ ഉദ്ദേശിക്കുന്നത്.

  

## സോഷ്യലിസവും തത്വശാസ്ത്രവും
----

ആദിമകാലം മുതൽക്കുതന്നെ മനുഷ്യൻ തന്നെക്കുറിച്ചും തന്റെ ചുറ്റുപാടുമുള്ള സ്ഥാവരജംഗമപ്രപഞ്ചത്തെക്കുറിച്ചും ചില ചോദ്യങ്ങൾ ചോദിക്കുവാൻ തുടങ്ങിയിട്ടുണ്ട്. അവയ്ക്ക് ചില സമാധാനങ്ങൾ സ്വയം കണ്ടുപിടിച്ചിട്ടുമുണ്ട്. ഈ ചോദ്യങ്ങളുടെയും അവയ്ക്കു ലഭിച്ച സമാധാനങ്ങളുടെയും സ്വഭാവം ഓരോ രാജ്യത്തും ഓരോ കാലത്തും ഓരോ തരത്തിലായിരുന്നു. അവയുടെ സ്വഭാവമാറ്റത്തിനനുസരിച്ച് മതം, സാഹിത്യം, വിദ്യാഭ്യാസം, രാജ്യഭരണം ഇവയെല്ലാം മാറിവന്നതായും കാണാം. ദൈനംദിനമായ പ്രായോഗികകാര്യങ്ങളിൽ നിന്നെല്ലാം സ്വതന്ത്രമായി വേറെ നിൽക്കുന്ന ഒന്നാണ് ഈ പ്രപഞ്ചചിന്തയെന്ന ധാരണയാൽ ഇതിനെയും മറ്റു പ്രായോഗികകലാശാസ്ത്രങ്ങളെയും രണ്ടു പ്രത്യേകമുറികളിലായി തിരിച്ചു വീക്ഷിക്കാൻ ചില കാലങ്ങളിൽ ചിലർ ശ്രമിച്ചുവരാറുണ്ട്. പക്ഷേ പ്രപഞ്ചത്തിൽ തനിക്കുള്ള സ്ഥാനത്തെക്കുറിച്ച് മനുഷ്യനുള്ള ബോധം അതിന്റെ ഫലമായി പ്രപഞ്ചത്തിന്റെ നേരേ അയാൾക്കുള്ള മനോഭാവം അയാളുടെ ഓരോ പ്രവൃത്തിയിലും പ്രതിഫലിക്കാതിരിക്കയില്ല. അതുകൊണ്ട് സോഷ്യലിസത്തിനും പ്രപഞ്ചചിന്തയിൽ നിന്ന് ഒഴിഞ്ഞുമാറാൻ നിവൃത്തിയില്ല.

  
ഈ ചുറ്റുപാടുമുള്ള പ്രപഞ്ചം യഥാർഥമാണോ? അതോ, ഇതെല്ലാം വെറും മായയോ? ഈ ചോദ്യങ്ങൾക്കു പല സമാധാനങ്ങളും പല അവസരങ്ങളിലായി കണ്ടുപിടിച്ചിട്ടുണ്ടെങ്കിലും, അവയെയെല്ലാം രണ്ടു പ്രധാനവിഭാഗങ്ങളിൽ ഉൾപ്പെടുത്താം


1. യഥാർഥമായിട്ടുള്ളത് മനസ്സ് മാത്രമാണ്. അതിന്റെ സൃഷ്ടി മാത്രമാണ് പ്രപഞ്ചം എന്നു വാദിക്കുന്ന ആത്മീയവാദം. ഇത് പല കാലത്തും പല രൂപത്തിലാണ് പുറത്തുവന്നിട്ടുള്ളത്. ലോകത്തിൽ ഇതേവരെ ഉൽഭവിച്ചിട്ടുള്ള എല്ലാ മതങ്ങളുടെയും പ്രത്യക്ഷമോ പരോക്ഷമോ ആയ അടിസ്ഥാനം താത്വികമായി നോക്കിയാൽ ഇതാണെന്നു കാണാം.

2. പ്രപഞ്ചം യഥാർഥമാണ്, അത് മനസ്സിന്റെ സൃഷ്ടിമാത്രമല്ല എന്നഭിപ്രായപ്പെടുന്ന ഭൗതികവാദം. ഇതും പല രൂപത്തിലായി പ്രത്യക്ഷപ്പെട്ടിട്ടുണ്ട്. ശാസ്ത്രങ്ങളുടെ അടിസ്ഥാനം ഇതാണ്. പരസ്പരവിരുദ്ധമായ ഈ രണ്ടു താത്വികമനോഭാവങ്ങൾ തമ്മിൽ പ്രാചീനകാലം മുതൽക്കേ സംഘട്ടനമുണ്ടായിട്ടുണ്ട്. ഇതിൽ ഏത് സ്വീകരിക്കുന്നുവോ, അതിനനുസരിച്ച് മനുഷ്യന്റെ പ്രവൃത്തിയിൽ വ്യത്യാസങ്ങൾ വരാതെ നിവൃത്തിയില്ല. അയഥാർഥമായ ഈ പ്രപഞ്ചത്തിൽ നിന്നു വിട്ട് യഥാർഥത്തിലേക്ക് കയറ്റം കിട്ടാൻ ശ്രമിക്കുന്ന ഒരാളും യഥാർഥമായ പ്രപഞ്ചത്തിലെ പരസ്പരമൽസരങ്ങളിൽ പങ്കുകൊണ്ട് വിജയം നേടാനാഗ്രഹിക്കുന്ന ഒരാളും ഒരേ രീതിയിലാവില്ലല്ലോ അവരവരുടെ ചുറ്റുപാടുമുള്ള സ്ഥിതിഗതികളെ വീക്ഷിക്കുന്നതും പ്രവൃത്തി പദ്ധതികൾ തയ്യാറാക്കുന്നതും.

  

ഇതിൽ ഭൗതികവാദത്തിന്റെ ചേരിയിലാണ് സോഷ്യലിസം നിലയുറപ്പിച്ചിട്ടുള്ളത്. എന്നാൽ ഇവിടെ ഒരു കാര്യം വ്യക്തമാക്കേണ്ടിയിരിക്കുന്നു. സോഷ്യലിസത്തിന്റെ ഭൗതികവാദം മറ്റു ഭൗതികവാദങ്ങൾ പോലെ നിർജീവമല്ല; കാരണം അത് അവയെപ്പോലെ യാന്ത്രികമല്ല. ഓരോ അംശവും പരസ്പരം ബന്ധപ്പെട്ട് ഏതെങ്കിലുമൊന്നിൽ അൽപ്പമൊരു കേടുതട്ടിയാൽ എല്ലാം നശിക്കുന്ന തരത്തിൽ തമ്മിൽ ഘടിപ്പിക്കപ്പെട്ടുകിടക്കുന്ന ഒരു യന്ത്രമാണ് പ്രപഞ്ചമെന്ന് മറു ഭൗതികവാദങ്ങളെപ്പോലെ സോഷ്യലിസം വിശ്വസിക്കുന്നില്ല. കാരണം അവയെപ്പോലെ സ്ഥിരമായ ഒരു പ്രപഞ്ചത്തെയല്ല, നിരന്തരം ചലിച്ചു കൊണ്ടിരിക്കുന്ന, അനവരതം മാറിക്കൊണ്ടിരിക്കുന്ന, ഒരു പ്രപഞ്ചത്തെയാണ് സോഷ്യലിസം വീക്ഷിക്കുന്നത്. പ്രപഞ്ചത്തിന്റെ ഗതിയെ മുഴുവൻ നിയന്ത്രിക്കുന്ന കുറച്ചു ചില മൂലതത്വങ്ങൾ കണ്ടുപിടിച്ചാൽ അതിന്റെ യാഥാർഥ്യം മുഴുവൻ മനസ്സിലാക്കാൻ കഴിയുമെന്ന വ്യാമോഹവും അതിനില്ല. നിരന്തരം ചലിച്ചുകൊണ്ടിരിക്കുന്ന പ്രപഞ്ചത്തിൽ ഈ മൂലതത്വങ്ങൾ തന്നെ മാറിവരുന്നതായി അത് കാണുന്നു. എത്ര വളരെ പരീക്ഷണങ്ങൾ നടത്തി കണ്ടുപിടിച്ചതായാലും ഒരു സോഷ്യലിസ്റ്റ് ഒരു തത്വത്തെപ്പറ്റി മറ്റു ഭൗതികവാദികളെപ്പോലെ, ‘ഇതു മാത്രമാണ് സത്യം. ഇതിൽ സത്യം മുഴുവൻ അടങ്ങിയിരിക്കുന്നു’വെന്ന് പറയുകയില്ല. ചലിച്ചുകൊണ്ടിരിക്കുന്ന പ്രപഞ്ചത്തിൽ ഇന്നത്തെ സ്ഥിതിക്ക് സത്യമായ ഒരു തത്വമാണിതെന്ന നിലയേ ഏതിനെക്കുറിച്ചും സോഷ്യലിസ്റ്റ് കൈക്കൊള്ളുകയുള്ളൂ. ഈ ചലനപരിവർത്തനതത്വത്തിന്റെ കണ്ണാടിയിലൂടെ മാത്രമേ ഏതു ശാസ്ത്രത്തെയും അയാൾ വീക്ഷിക്കുകയുള്ളു. ഈ ചലൽഭൂതവാദ[^1] (Dialectical Materialism)മാണ് സോഷ്യലിസത്തിന്റെ താത്വികമായ അടിസ്ഥാനം.

  

പ്രപഞ്ചത്തിൽ നിരന്തരം നടന്നുകൊണ്ടിരിക്കുന്ന ഈ ചലനത്തെ പരിശോധിച്ചുനോക്കിയാൽ, അതിന് അടിസ്ഥാനമായി നിൽക്കുന്ന ഒരു തത്വം പ്രപഞ്ചത്തിന്റെ ആഭ്യന്തരമായ പരസ്പര വൈരുധ്യമാണെന്നു കാണാം. ഒരു ചരിത്രപരമായ കാലഘട്ടമെടുത്ത് അന്നത്തെ പ്രപഞ്ചത്തെ വീക്ഷിക്കുമ്പോൾ നിലവിലുള്ള ചില ശക്തികളും അവയോടൊന്നിച്ചു തന്നെ അവയ്ക്കെതിരായ ശക്തികളും അതിൽ അന്തർഭവിച്ചിട്ടുള്ളതായി കാണാം. ഇവ തമ്മിൽ ഒരു പരസ്പര സംഘട്ടനം നടക്കുന്നു. എന്നാൽ ഈ സംഘട്ടനത്തിൽ ഒന്നു ജയിച്ചു മറ്റേതിനെ നശിപ്പിക്കുന്നതിനു പകരം രണ്ടിലുമുള്ള കുറെ ഭാഗങ്ങൾ കൂടിച്ചേർന്ന് പുതിയ ചില ശക്തികൾ ഉൽഭവിച്ച് സ്ഥിതി പിന്നെയും ഭേദപ്പെട്ടുവരികയാണ്. ഈ പുതിയ സ്ഥിതിഗതിയും സ്ഥിരമല്ല. അതിലും അന്തർലീനമായി കിടക്കുന്ന വിപരീതശക്തികളുടെ പ്രവർത്തനം നിമിത്തം വീണ്ടും ചലനം ഉൽഭവിക്കുന്നു; സ്ഥിതി പിന്നെയും മാറുന്നു. ഇങ്ങനെ ആഘാത (thesis)[^2] പ്രത്യാഘാത (anti-thesis)[^3]ങ്ങളുടെ ഫലമായി ഉൽഭവിക്കുന്ന സമാഘാതം (synthesis)[^4] വീണ്ടും ഒരു ആഘാതമായിത്തീർന്നു. അതിന്റെ പ്രത്യാഘാതത്തെ ഉളവാക്കി പുതിയൊരു സമാഘാതം ഉൽഭവിക്കുന്നു. ഇങ്ങനെ തുടർന്നുവരുന്ന പരസ്പര സംഘട്ടനമാണു പ്രാപഞ്ചിക ചലനത്തിന്റെ ജീവൻ.


  

അനവരതം നടന്നുകൊണ്ടിരിക്കുന്ന ഈ ചലനത്തിൽ മനുഷ്യനുള്ള പ്രധാനമായ സ്ഥാനം മനസ്സിലാക്കുന്നുവെന്നതാണ് മറ്റു ഭൗതികവാദങ്ങളും സോഷ്യലിസവും തമ്മിലുള്ള മറെറാരന്തരം പ്രപഞ്ചത്തിന്റെ ചലനത്തിൽ സജീവമായി പങ്കെടുക്കുന്ന ഒരു ശക്തിയാണ് മനുഷ്യന്റെ പ്രവൃത്തികളെന്ന വാസ്തവം ഭൗതികവാദികൾ സ്വീകരിക്കുന്നില്ല. പ്രപഞ്ചമെന്ന യന്ത്രത്തിൽ മറ്റു ഭാഗങ്ങളുടെ ആഘാത പ്രത്യാഘാതങ്ങൾക്കടിമപ്പെട്ട് പ്രകൃതിനിയമങ്ങളനുസരിച്ച് അങ്ങുമിങ്ങും ആടിക്കളിക്കുക മാത്രമാണ് മനുഷ്യൻ ചെയ്യുന്നതെന്നാണ് അവർ വാദിക്കുന്നത്. അതുകൊണ്ട് അവയൊന്നും സജീവമായ ഒരു പ്രാപഞ്ചികതത്വമല്ല. നിശ്ചിതമായ നിയമങ്ങളനുസരിച്ചു മാത്രമാണ് പ്രപഞ്ചത്തിൽ പരിവർത്തനം ഉണ്ടാകുന്നതെങ്കിൽ ആ പരിവർത്തനത്തെ ത്വരിതപ്പെടുത്തുന്ന കാര്യത്തിൽ മനുഷ്യന് സജീവമായ പങ്കില്ലെങ്കിൽ മനുഷ്യൻ ഉദ്ദേശ്യലക്ഷ്യങ്ങളോടുകൂടി പരിപാടി രൂപീകരിക്കുകയോ പ്രവർത്തിക്കുകയോ ചെയ്യേണ്ടതില്ലല്ലോ. അപ്പോൾ ഈ ഭൗതികവാദികളുടെ കൈയിൽ പ്രകൃതിനിയമം ആത്മീയവാദികളുടെ ദൈവകൽപ്പനപോലെതന്നെ ഒരു അലംഘ്യശക്തിയായിത്തീരുന്നു. മനുഷ്യന്റെ ആഗ്രഹങ്ങളും ആശയങ്ങളും പ്രകൃതിനിയമങ്ങളുടെ പ്രവർത്തനത്തിനടിമപ്പെടുന്ന വെറുമൊരു നിർജീവശക്തിയായിത്തീരുന്നു. ഇത് സോഷ്യലിസം സ്വീകരിക്കുന്നില്ല. ഒരതിർത്തിവരെ പ്രകൃതിയെ നിയന്ത്രിക്കാൻ പോലും മനുഷ്യന് കഴിവുണ്ടെന്നാണ് അത് തെളിയിക്കുന്നത്. മനുഷ്യന്റെ ആശയസമുച്ചയത്തെ പ്രകൃതി നിയന്ത്രിക്കുന്നതുപോലെതന്നെ മനുഷ്യന്റെ ആശയ സമുച്ചയം പ്രകൃതിയെയും നിയന്ത്രിക്കുന്നു. പരസ്പരം മൽസരിക്കുന്ന രണ്ടു ഭിന്ന ശക്തികളല്ല അവ; ഒരു സമഗ്രമായ പ്രപഞ്ചത്തിന്റെ സ്വതന്ത്രങ്ങളെങ്കിലും പരസ്പരം ബന്ധപ്പെട്ടു കിടക്കുന്ന രണ്ടു ഭാഗങ്ങളാണ് സജീവവും വിപ്ലവപരവുമായ ഈ സിദ്ധാന്തമാണ് സോഷ്യലിസം പ്രപഞ്ചചിന്തയ്ക്കു കൊടുത്തിട്ടുള്ള ഏറ്റവും വലിയ നേട്ടം. “ഇതേവരെ തത്ത്വചിന്തകന്മാരെല്ലാം പ്രപഞ്ചത്തെ വ്യാഖ്യാനിക്കുകയാണ് ചെയ്തിട്ടുള്ളത്. ആവശ്യമായിട്ടുള്ളത് അതിലൊരു പരിവർത്തനമാണ്." എന്ന കാൾ മാർക്സിന്റെ സുപ്രസിദ്ധമായ പ്രസ്താവനയിൽ ഈ സജീവസിദ്ധാന്തത്തിന്റെ സാരാംശം അടങ്ങിയിരിക്കുന്നുവെന്നു പറയാം.

  

## സോഷ്യലിസവും സാമൂഹ്യവളർച്ചയും
----

  

പ്രപഞ്ചത്തിൽ പ്രധാനമായ ഒരു സ്ഥാനം മനുഷ്യനുണ്ടെന്നു പറയുമ്പോൾ സോഷ്യലിസം ഉദ്ദേശിക്കുന്നത് വ്യക്തിയെയല്ല, മനുഷ്യസമുദായത്തെയാണ്. ഒരതിർത്തിവരെ പ്രകൃതിയെ നിയന്ത്രിക്കാനും പ്രപഞ്ചത്തിൽ പരിവർത്തനമുണ്ടാക്കാനുമുള്ള കഴിവ് മനുഷ്യനുണ്ടെന്നു പറഞ്ഞാൽ, അതിന് സോഷ്യലിസ്റ്റ് ഉദ്ദേശിക്കുന്ന അർഥം, ആത്മീയവാദികൾ പറയുന്നതുപോലെ, മാനസികമായും സംസ്കാരപരമായും വ്യക്തികളെ നന്നാക്കിത്തീർത്താൽ തൽഫലമായി ലോകത്തെ നന്നാക്കാമെന്നല്ല. ലോകചരിത്രം മഹാന്മാരായ വ്യക്തികളുടെ ചരിത്രമാണെന്നും സോഷ്യലിസം സമ്മതിക്കുന്നില്ല. സോഷ്യലിസത്തിന്റെ ദൃഷ്ടിയിൽപ്പെടുന്ന മനുഷ്യൻ ഒരു സാമൂഹ്യജീവിയാണ്. അയാളുടെ ആശയഗതിയെയും പ്രവൃത്തിപരിപാടിയെയും നിയന്ത്രിക്കുന്നത് അയാളുടെ സമുദായമാണ്. എല്ലാ വ്യക്തികളും ഒരേ തരക്കാരായിരിക്കുമെന്നോ അസാധാരണ പ്രാപ്തിയും ശേഷിയുമുള്ള വ്യക്തികളില്ലെന്നോ സിദ്ധാന്തിക്കുകയല്ല ഇതുമൂലം സോഷ്യലിസം ചെയ്യുന്നത്. വ്യക്തികളുടെ ഗുണദോഷങ്ങളുടെ ശക്തിയും വ്യാപ്തിയും സാമൂഹ്യസ്ഥിതിയിലുള്ള ഏറ്റക്കുറച്ചിലുകൾക്കനുസരിച്ച് വ്യത്യാസപ്പെടുമെന്നാണ് സോഷ്യലിസം വാദിക്കുന്നത്. ചുരുക്കിപ്പറയുകയാണെങ്കിൽ, വെറും കൈകാലുകളും മറ്റു ശാരീരിക ഭാഗങ്ങളുമുള്ള ഒരു വ്യക്തിയെയല്ല, സാമൂഹ്യമായ ആഘാതപ്രത്യാഘാതങ്ങൾക്ക് വശംവദനായ മനുഷ്യനെയാണു സോഷ്യലിസം കാണുന്നത്.

  

എന്താണ് ഈ സാമൂഹ്യബന്ധം? പ്രപഞ്ചത്തിലെ മറ്റു ശക്തികളിൽ നിന്നു വിട്ടുനിന്ന് സ്വതന്ത്രമായ ഒരു ശക്തിയെന്ന നിലയ്ക്കു പ്രവർത്തിച്ചുകൊണ്ട്, പ്രപഞ്ചത്തെ നിയന്ത്രിക്കാൻ അതിന് കഴിവുണ്ടോ? മറ്റൊരു ഭാഷയിൽ പറയുകയാണെങ്കിൽ, ആത്മീയവാദികളുടെ 'ദൈവ'ത്തിനും ഭൗതികവാദികളുടെ 'പ്രകൃതിനിയ'മത്തിനും പകരം പ്രവർത്തിക്കുന്ന ഒരു ശക്തിയാണോ? അല്ല, പ്രപഞ്ചത്തിലെ നാനാശക്തികളുടെ പ്രവർത്തനത്തിന്റെ ഫലമായുളവാകുന്ന ഒരു സവിശേഷബന്ധമാണത്. പ്രപഞ്ചത്തിലെ മറ്റു ബന്ധങ്ങളെക്കാൾ ഒരു വിശേഷംമാത്രം ഇതിനുണ്ട്. വിശേഷബുദ്ധിയുള്ള - വെറും യാന്ത്രികമല്ലാത്ത - മനുഷ്യവ്യക്തികളുടെ പരസ്പരമുള്ള പെരുമാറ്റമാണ് അതിന്റെ അടിസ്ഥാനം. അതുകൊണ്ട് മറ്റു ബന്ധങ്ങൾക്കുള്ളതിലധികം പ്രധാനമായ സ്ഥാനം ഈ ബന്ധത്തിനും മറ്റു ശാസ്ത്രങ്ങളെക്കാൾ അതിനെ വ്യാഖ്യാനിക്കുന്ന സാമൂഹ്യശാസ്ത്രത്തിനും ഉണ്ടെന്നു പറയേണ്ടിയിരിക്കുന്നു.

  

സാമൂഹ്യബന്ധം പലതരത്തിലുണ്ട്; പല നിലയ്ക്കും മനുഷ്യൻ പരസ്പരം ബന്ധപ്പെട്ടുവരുന്നുണ്ട്; പലവിധത്തിലായുള്ള അന്യോന്യ പെരുമാറ്റം മനുഷ്യർക്കുണ്ട്. കുടുംബം, വിദ്യാലയം, മതസ്ഥാപനങ്ങൾ, ഭാഷ, രാജ്യം ഇവയോരോന്നും മനുഷ്യന്റെ സാമൂഹ്യബന്ധത്തിലെ വിഭിനവകുപ്പുകളാണ്. ഇവയിൽത്തന്നെ ഒന്നോ അധികമോ തരത്തിലുള്ള ബന്ധങ്ങൾക്ക് കാലാന്തരത്തിൽ ഏറ്റക്കുറച്ചിലുകൾ വന്നുചേരുന്നതും കാണാം. കുടുംബാധിപൻ തന്നെ പുരോഹിതന്റെയും അധ്യാപകന്റെയും ഭരണാധികാരിയുടെയും പ്രവൃത്തികൾ നടത്തിയിരുന്ന കാലമുണ്ടായിരുന്നു. അന്നത്തെക്കാൾ വളരെയധികം ശിഥിലമാണ് ഇന്നത്തെ കുടുംബബന്ധമെന്നതിൽ സംശയമില്ല. മഴയും വെയിലും ഈശ്വരേച്ഛയാണെന്നും കൊടുങ്കാറും സൂര്യഗ്രഹണവുമെല്ലാം ദൈവകോപമാണെന്നും മനുഷ്യൻ വിശ്വസിച്ചിരുന്നപ്പോഴത്തെപ്പോലെ മതസ്ഥാപനങ്ങൾക്ക് ഈ ശാസ്ത്രീയയുഗത്തിൽ സ്ഥാനമില്ലെന്നു തീർച്ചയാണ്. ഇതുപോലെ തന്നെ ഭാഷ, രാജ്യം മുതലായവയെ അടിസ്ഥാനപ്പെടുത്തിയുള്ള ഭിന്നിപ്പുകളും ഇന്ന്, പണ്ടൊരുകാലത്തുണ്ടായിരുന്നതിനെക്കാൾ വളരെ ചുരുങ്ങിയിരിക്കുന്നു. ഇതിനനുസരിച്ച് പണ്ടില്ലാതിരുന്നതായ പല പുതിയ ബന്ധങ്ങളും ഉണ്ടായിവരുന്നുണ്ട്. വിദ്യാലയങ്ങളുടെ സ്വാധീനശക്തി എണ്ണത്തിലും വണ്ണത്തിലും ജാസ്തിയായിവരുന്നു. പല തരത്തിലുള്ള പൗരസംഘങ്ങൾ എല്ലായിടത്തും ശക്തിപ്പെട്ടുവരുന്നു. അവയ്ക്ക് മനുഷ്യന്റെ മനോഗതിയെ നിയന്ത്രിക്കാനുള്ള ശക്തി കൂടിവരുന്നു. ചുരുക്കത്തിൽ കുടുംബം, ജാതി, മതം, രാജ്യം മുതലായ പഴയ ബന്ധങ്ങളുടെ സ്ഥാനത്ത് മനുഷ്യസമുദായത്തിന് പുതിയ ചില ബന്ധങ്ങളുണ്ടായിവരികയാണ്.

  

ഈ മാറ്റങ്ങളുടെയെല്ലാം അടിസ്ഥാനമെന്ത്? മനുഷ്യന്റെ ഈ സാമൂഹ്യബന്ധങ്ങളെയെല്ലാം നിയന്ത്രിക്കുന്നതെന്ത് ചുരുക്കത്തിൽ, ലോകചരിത്രത്തിനാസ്പദമായ നിയാമകശക്തിയെന്ത്? ഈ ചോദ്യങ്ങൾക്ക് പല സമാധാനങ്ങളും ഉളവായിട്ടുണ്ട്. ഭൂമിശാസ്ത്രമാണ് ചരിത്രത്തെ നിയന്ത്രിക്കുന്നതെന്ന് കാലാവസ്ഥയനുസരിച്ചാണ് മനുഷ്യന്റെ ആശയങ്ങളും പ്രവൃത്തികളും ഉൽഭവിക്കുന്നതെന്ന് ഒരു കൂട്ടർ; അതല്ല. ഗ്രഹങ്ങളുടെയും നക്ഷത്രങ്ങളുടെയും സ്ഥിതിഭേദങ്ങളാണ് മനുഷ്യജീവിതത്തെ നിയന്ത്രിക്കുന്നതെന്ന് വേറൊരു കൂട്ടർ, സ്ത്രീപുരുഷബന്ധത്തിലുള്ള വൈവിധ്യമാണ് സാമൂഹ്യബന്ധത്തിനടിസ്ഥാനമെന്ന് ഇനിയുമൊരു കൂട്ടർ - ഇങ്ങനെ അവരവരുടെ സവിശേഷശ്രദ്ധയ്ക്ക് വിഷയമായിട്ടുള്ള ശാസ്ത്രത്തെ ചരിത്രത്തിന്റെ നിയാമകശക്തിയായി ഓരോരുത്തരും വ്യാഖ്യാനിക്കുന്നു. സോഷ്യലിസത്തിന്റെ നില ഇതിൽനിന്നെല്ലാം വിഭിന്നമാണ്. ഓരോ സവിശേഷശാസ്ത്രത്തിന്റെ വീക്ഷണകോണത്തിൽ നിന്നല്ല, സമുദായമെന്ന വിശാലമായ വീക്ഷണകോണത്തിൽ നിന്നാണ് സോഷ്യലിസം ഇതിനെ നോക്കുന്നത്. ഈ ശാസ്ത്രങ്ങളിലൊന്നിനെയും അത് അവഗണിക്കുന്നില്ല. അവയ്ക്കോരോന്നിനും സാമൂഹ്യബന്ധത്തിലുള്ള സ്ഥാനം അത് വകവച്ചുകൊടുക്കുന്നുമുണ്ട്. എന്നാൽ അവയെയെല്ലാം ലംഘിച്ചുകൊണ്ട് - ചുരുങ്ങിയ ഒരു പരിധിക്കുള്ളിൽ അവയെപ്പോലും നിയന്തിച്ചുകൊണ്ട് ഒരു ശക്തിയുള്ളതായി സോഷ്യലിസം കാണുന്നു. അതാണ് സാമ്പത്തികനിർമാണകാര്യത്തിലുള്ള പരസ്പരബന്ധം. നിർമാണസമ്പ്രദായം പല കാലഘട്ടങ്ങളിലും പലതരത്തിലായിരുന്നു. അതനുസരിച്ച് നിർമാണകർത്താക്കൾ തമ്മിൽ പലതരത്തിലുള്ള ബന്ധങ്ങളും ഉളവായിട്ടുണ്ട്. എല്ലാവർക്കും ഭൂമി ധാരാളമായുണ്ടായിരുന്ന കാലത്തെ ബന്ധമല്ല കൃഷി ചെയ്യാൻ ഭൂമി മതിയാകാതെ വന്നപ്പോൾ ഉണ്ടായത്; അവരവരുടെ ഭൂമിയിൽ ഓരോരുത്തരും കൃഷി ചെയ്തുണ്ടാക്കിയിരുന്ന കാലത്തെ ബന്ധമല്ല കാലാന്തരത്തിൽ ഭൂമിയുടമസ്ഥന്മാരുടെ കീഴിൽ അടിയാന്മാർ പ്രവൃത്തിയെടുക്കാൻ തുടങ്ങിയപ്പോൾ ഉളവായത്; അടിയായ്മ സമ്പ്രദായം പോയി കുടിയായ്മ ബന്ധം വന്നുചേർന്നപ്പോൾ പിന്നെയും മാറ്റം വന്നു; ഭൂമിയുടമതന്നെ നശിച്ച് വ്യക്തിസ്വാതന്ത്ര്യവും സ്വതന്ത്രവ്യാപാരവും വന്നപ്പോൾ വീണ്ടുമൊരു പരിവർത്തനമുണ്ടായി. ഇങ്ങനെ നിർമാണബന്ധത്തിലുള്ള വൈവിധ്യത്തോടൊരുമിച്ചു മനുഷ്യന്റെ ആശയഗതിയിലും സംസ്കാരപരമായ ബന്ധത്തിലും മാറ്റം വരുന്നതായിക്കാണാം. മതം, കല, സാഹിത്യം മുതലായവയെല്ലാം ഈ നിർമാണബന്ധമനുസരിച്ചാണ് വളർന്നുവരുന്നതെന്ന് ചരിത്രപരമായി പരിശോധിക്കുമ്പോൾ നമുക്ക് മനസ്സിലാവുന്നു. ഇതനുസരിച്ച് ചരിത്രത്തെ വ്യാഖ്യാനിക്കാൻ പല സോഷ്യലിസ്റ്റ് ചിന്തകന്മാരും ശ്രമിച്ചതിൽനിന്ന് ഈ അഭിപ്രായം പ്രബലപ്പെടുകയാണു ചെയ്തിട്ടുള്ളത്.

  

## സോഷ്യലിസത്തിന്റെ ധനശാസ്ത്രം
----

>**ഇതുമായി ബന്ധപ്പെട്ട കുറിപ്പ്  :**
[[മാർക്സിയൻ ധനശാസ്ത്രത്തിന്റെ അടിസ്ഥാനതത്വങ്ങൾ (ഇ എം എസ് )]]

സോഷ്യലിസ്റ്റ് സാഹിത്യത്തിൽ അതിപ്രധാനമായ ഒരു സ്ഥാനമാണ് ധനശാസ്ത്രപരമായ വിവരണങ്ങൾക്കും വ്യാഖ്യാനങ്ങൾക്കുമുള്ളത്. ശാസ്ത്രീയ സോഷ്യലിസത്തിന്റെ ജനയിതാവായ കാൾ മാർക്സിന്റെ ജീവിതത്തിൽ ഗണ്യമായ ഭാഗം ധനശാസ്ത്രസംബന്ധമായ പ്രശ്നങ്ങളുടെ അടിയിലേക്ക് ആഴ്ന്നുപോയി അതിലടങ്ങിയ വിഷമതകളും രഹസ്യങ്ങളും വെളിക്കുകൊണ്ടുവരുന്നതിനുവേണ്ടിയാണ് വിനിയോഗിച്ചത്. എന്തുകൊണ്ടെന്നാൽ, മുൻ ഖണ്ഡികയിൽ സൂചിപ്പിച്ചുകഴിഞ്ഞതുപോലെ സാധനനിർമാണകാര്യത്തിൽ നിർമാണകർത്താക്കൾ തമ്മിലുള്ള ബന്ധമാണ് സാമൂഹ്യവളർച്ചയുടെയെല്ലാം അടിസ്ഥാനമെന്ന് അദ്ദേഹം മനസ്സിലാക്കി. നിർമാണകർത്താക്കളുടെ പരസ്പരബന്ധം വിവരിക്കുകയും വ്യാഖ്യാനിക്കുകയും ചെയ്യുന്ന ശാസ്ത്രമാണല്ലോ ധനശാസ്ത്രം.

  

മനുഷ്യന്റെ സാമ്പത്തികസംരംഭങ്ങളെ വ്യാഖ്യാനിക്കുന്ന പല സിദ്ധാന്തങ്ങളും സോഷ്യലിസത്തിന്റെ ഉൽഭവത്തിനു മുമ്പും അതിൽ പിന്നീടും ഉളവാകുകയുണ്ടായിട്ടുണ്ട്. അവയിൽ നിന്നെല്ലാം ഭിന്നമായ ഒരു മനോഭാവമാണ് സോഷ്യലിസത്തിന് ധനശാസ്ത്രത്തിന്റെ നേരേയുള്ളത്. നിർജീവമായ ചില നിയമങ്ങളുടെ നിയന്ത്രണത്തിനു കീഴ്പ്പെട്ട് യാന്ത്രികമായി പ്രവർത്തിച്ചുപോരുന്നവയാണ് സാമ്പത്തിക ശക്തികളെന്ന് സോഷ്യലിസം വിശ്വസിക്കുന്നില്ല. ഏതുകാലത്തും ഏതുനാട്ടിലും ബാധകമാവുന്ന ചില നിയമങ്ങൾ കണ്ടുപിടിക്കുകയാണ് ധനശാസ്ത്രകാരന്റെ ചുമതലയെന്നും അത് സമ്മതിക്കുന്നില്ല. വളർന്നുവരുന്ന സമുദായത്തിന്റെ ഗതിയെ പ്രതിഫലിപ്പിക്കുകയും നിയന്ത്രിക്കുകയും ചെയ്യുന്ന ധനശാസ്ത്രനിയമങ്ങൾ തന്നെ ആ വളർച്ചയോടൊപ്പം വളർന്നുവരുന്നു. അതുകൊണ്ട് ധനശാസ്ത്രകാരൻ സമുദായമെന്ന വിശാലമായ വീക്ഷണകോണത്തിലൂടെ സാമ്പത്തികസംരംഭങ്ങളെ പരിശോധിക്കണം; സാമ്പത്തിക സംരംഭങ്ങൾ സാമൂഹ്യവളർച്ചയെ എങ്ങനെ ബാധിക്കുന്നുവെന്ന് സൂക്ഷിക്കണം. അപ്പോൾ, സോഷ്യലിസ്റ്റ് ധനശാസ്ത്രം സാമൂഹ്യശാസ്ത്രങ്ങളിലെ മറ്റു തുറകളിൽനിന്ന് വളരെ വിഭിന്നമല്ല.

  

ഈ നിലയ്ക്ക് ഒരു സവിശേഷദശാഘട്ടത്തിലെ സാമൂഹ്യസ്ഥിതിയും അതിന്റെ കീഴിലുള്ള ധനശാസ്ത്രവും പരിശോധിക്കാനാണ് സോഷ്യലിസം പ്രധാനമായി ശ്രദ്ധിച്ചിട്ടുള്ളത്. മനുഷ്യജീവിതത്തിലെ എല്ലാ വിഭാഗങ്ങളിലും ഗംഭീരമായ ഒരു വിപ്ലവം വരുത്തിക്കൊണ്ട് മുതലാളിസമുദായം ഉൽഭവിച്ചു; സ്വന്തമായി വീടുകളിലിരുന്ന്, സ്വന്തം പണിയായുധങ്ങളുപയോഗിച്ച് സാധനനിർമാണം നടത്തിയിരുന്ന സമ്പ്രദായം മാറി ആ നിർമാണകർത്താക്കളിലധികം പേരും സ്വന്തമായ വീടോ പണിയാധുങ്ങളോ ഇല്ലാതെ മറ്റുള്ളവരുടെ കീഴിൽ പ്രവൃത്തിയെടുക്കാൻ നിർബന്ധിതരായി; അവരെക്കൊണ്ട് പണിയെടുപ്പിച്ച് കൂലി കൊടുക്കാൻ കഴിവുള്ള മറെറാരു കൂട്ടരും ഉളവായി. ഈ ഘട്ടത്തിലാണ് സോഷ്യലിസം ഉൽഭവിച്ചത്. ആ സ്ഥിതിക്ക് ഈ സമുദായഘടനയുടെ ഉൽഭവം, വളർച്ച, ഭാവി ഇവയെ പരിശോധിക്കുകയാണല്ലോ സോഷ്യലിസ്റ്റ് ധനശാസ്ത്രം ചെയ്യേണ്ടത്.

  

ഈ സമുദായഘടനയുടെ അസ്തിവാരമെന്താണെന്ന് സംഗതി സൂക്ഷ്മമായി പരിശോധിക്കുമ്പോൾ നാം കാണുന്ന ഒരു പരമാർഥത്തെ 'മിച്ചവില'യെന്ന പേരിൽ കാൾ മാർക്സ് വിവരിച്ചു. അതിന്റെ ഏറ്റവും പ്രധാനമായ ഒരു ഭാഗം മാത്രം ഇവിടെ സംക്ഷേപിക്കാം.

ഒരു സാധനത്തെ 'വിലയുള്ള'താക്കിത്തീർക്കുന്നത് അതു ലഭിക്കുന്നതിന് ആവശ്യമായ അധ്വാനമാണ്. ഏറ്റവും ഉപയോഗപ്രദമായ സാധനങ്ങൾപോലും അധ്വാനം കൂടാതെ കിട്ടുമെങ്കിൽ അതിനു വിലയില്ല. സ്വതവെ നിരുപയോഗമായി കിടക്കുന്ന സാധനങ്ങൾ അധ്വാനം കൊണ്ട് ഉപയോഗപ്രദമായും അതോടുകൂടി അതു വിലപിടിക്കുന്നതായും കാണാം. അതുകൊണ്ട് ഓരോ സാധനത്തിനും അതു ലഭിക്കുന്നതിനാവശ്യമായ അധ്വാനത്തിന്റെ തോതിലാണ് വില കൂടിയും കുറഞ്ഞും ഇരിക്കുക.

  

മുതലാളിസമുദായഘടനയ്ക്ക് കീഴിൽ - യാതൊരു സ്വത്തുമില്ലാത്ത തൊഴിലാളി അധ്വാനശക്തി വിറ്റു ജീവിക്കാൻ നിർബന്ധിതനാവുമ്പോൾ - മറ്റു സാധനങ്ങളെപ്പോലെ അധ്വാനശക്തി ഒരു കച്ചവടച്ചരക്കായി കമ്പോളത്തിലെത്തുമ്പോൾ - എന്താണു സംഭവിക്കുന്നത്? ഈ തൊഴിലാളിയെ ഒരുദിവസത്തെ പ്രവൃത്തിക്കുവേണ്ടി മുതലാളി വിളിക്കുന്നു. അതായത് ഒരുദിവസത്തെ അധ്വാനശക്തി അയാൾ വിലയ്ക്കുവാങ്ങുന്നു. ഇതിനയാൾ കൊടുക്കുന്ന വിലയാണ് കൂലി. ആ കൂലി നിജപ്പെടുത്തുന്നത്, മറ്റു സാധനങ്ങളെപ്പോലെതന്നെ, ഈ അധ്വാനവും നിർമിക്കുന്നതിനാവശ്യമുള്ള അധ്വാനത്തെ അടിസ്ഥാനപ്പെടുത്തിയാണ് മറെറാരുവിധത്തിൽ പറയുകയാണെങ്കിൽ, അധ്വാനശക്തിയുടെ ഉടമസ്ഥനായ തൊഴിലാളിയുടെ നിത്യത (ഭക്ഷണം, വസ്ത്രം, കുടുംബച്ചെലവ് മുതലായ)യ്ക്കാവശ്യമായതെന്താ, അതാണ് അയാൾക്കു കിട്ടുന്ന കൂലി. എന്നാൽ അധ്വാനശക്തിക്ക് മറ്റു കച്ചവടച്ചരക്കുകളെക്കാൾ ഒരു വ്യത്യാസമുണ്ട്. അത് ഉപയോഗിക്കുന്നതോടൊപ്പം തന്നെ അതിന്റെ വിലയെക്കാൾ അധികരിച്ച സ്വത്ത് അത് നിർമിക്കുന്നുണ്ട്. അഥവാ നിത്യതയ്ക്കാവശ്യമുള്ളതിലും വലിയ സംഖ്യ ഓരോ ദിവസവും ഉണ്ടാക്കുന്നുണ്ട്. അധ്വാനശക്തിയുടെ മാർക്കറ്റ് വിലയെക്കാൾ - കൂലിനിരക്കിനെക്കാൾ - വലിയ വില അതിന്റെ ഉപയോഗംകൊണ്ട് അതിന്റെ താൽക്കാലിക ഉടമസ്ഥനായ മുതലാളിക്കുകിട്ടുന്നു. ഇങ്ങനെ തൊഴിലാളി ഓരോ ദിവസവും ചെയ്യുന്ന പ്രവൃത്തിന്റെ അധ്വാനശക്തിയുടെ വില ഉണ്ടാക്കാനാവശ്യമുള്ളത് എന്നും അത് കഴിച്ചുണ്ടാവുന്നതെന്നും രണ്ടു ഭാഗമാക്കിത്തിരിക്കാം. (ഉദാ: നാലണ ദിവസക്കൂലിക്ക് ഒൻപതു മണിക്കൂർ പ്രവൃത്തിയെടുത്ത് എട്ടണ വിലയ്ക്കുള്ള സാധനമുണ്ടാക്കുന്ന തൊഴിലാളി ആദ്യത്തെ നാലര മണിക്കൂർ കൂലിയുടെ വിലയോളം വരുന്ന സാധനം ഉണ്ടാക്കാനും ചിന്നത്തെ നാലര മണിക്കൂർ ജാസ്തി സാധനം ഉണ്ടാക്കാനും പണിയെടുക്കുന്നു.) ഈ ജാസ്തിയുണ്ടാവുന്നതിനെ കാൾ മാർക്സ് 'മിച്ചവില' എന്നു വിളിക്കുന്നു. അതു കൈപ്പറ്റാൻ മുതലാളിക്കു കഴിയുന്നുവെന്നതാണ് മുതലാളിത്തത്തിന് ആസ്പദമായ സംഗതി. സാധനനിർമാണത്തിനാവശ്യമായ ഉപകരണങ്ങളൊന്നും തൊഴിലാളിക്കില്ലാത്തതിനാലും അതുമുഴുവൻ മുതലാളിയുടെ കുത്തകാവകാശത്തിൻ കീഴിലാകയാലും 'മിച്ചവില' മുഴുവൻ മുതലാളിക്കു വിട്ടുകൊടുക്കാൻ തൊഴിലാളി നിർബന്ധിതനാവുന്നു.

  

ഈ മിച്ചവിലയുടെ ഉൽഭവം, ഉപയോഗം, വളർച്ച ഇവയെല്ലാം സോഷ്യലിസ്റ്റ് ധനശാസ്ത്രം സൂക്ഷ്മമായി പരിശോധിക്കുന്നു. പ്രാചീന കമ്യൂണിസത്തിൽനിന്ന് മനുഷ്യൻ വിമുക്തനായതുമുതൽ - ഭൂമി ധാരാളമുണ്ടായിരുന്നതിനാലും ജനസംഖ്യ വളരെ കുറവായിരുന്നതിനാലും ഭൂമിയും മറ്റു ദുർലഭം ചില നിർമാണോപകരണങ്ങളും ഒരാളുടെയും കുത്തകയല്ലാതെ, ഓരോരുത്തരും അവരവരുടെ സൗകര്യംപോലെ സൗകര്യമുള്ള സ്ഥലത്ത് അധ്വാനിക്കുകയും അതിന്റെ ഫലം എടുത്തനുഭവിക്കുകയും ചെയ്തിരുന്നതു മാറിയതുമുതൽ - ഗോത്രാധിപന്മാരുടെയും പൃഥീശന്മാരുടെയും നിയന്ത്രണത്തിനു ഭൂമി അധിനയായിത്തീർന്നതുമുതൽ - ഒരുവിധത്തിലല്ലെങ്കിൽ മറെറാരു വിധത്തിൽ ഈ മിച്ചവില ഉളവാകുകയും കൈപ്പറ്റപ്പെടുകയും ചെയ്തുവന്നിട്ടുണ്ട്. അടിമത്തകാലത്ത് മനുഷ്യനും ഭൂമിയും, മറ്റു പണിയായുധങ്ങളെന്നപോലെ, യജമാനന്മാരുടെ നിർമാണോപകരണങ്ങളായിരുന്ന കാലത്ത് - ഇത് വ്യക്തമാണ്; അടിയായിമക്കാലത് - ഒരു കൊല്ലത്തിൽ കുറെ ദിവസത്തോളം തമ്പുരാനുവേണ്ടി പണിയെടുത്ത് ബാക്കി ദിവസം മാത്രം തങ്ങൾക്കുവേണ്ടി അധ്വാനിക്കാൻ അടിയാളർ നിർബന്ധിതരായ കാലത്ത് - ഇത്രതന്നെ വ്യക്തമല്ല; കുടിയായ്മക്കാലത്ത് - താനുണ്ടാക്കുന്ന വിളവിൽ ഒരു ക്ലിപ്തഭാഗം ജന്മിക്കു കൊടുക്കാൻ കുടിയാൻ നിർബന്ധിതനാവുന്ന കാലത്ത് - കുറെക്കൂടി പരോക്ഷമായിട്ടാണ് 'മിച്ചവില' ഉളവാകുന്നതും കൈപ്പറപ്പെടുന്നതും; മുതലാളികാലമെത്തുമ്പോഴേക്ക് സ്വതന്ത്രനായ തൊഴിലാളിയും സ്വതസനായ മുതലാളിയും തമ്മിലുള്ള ഒരു കരാറിന്റെ ഫലമായാണ് സാധനനിർമാണം നടക്കുന്നതെന്ന ഘട്ടമെത്തുമ്പോഴേക്ക് - അതു തീരെ അവ്യക്തമാവുന്നു; മുതലാളിധനശാസ്ത്രജ്ഞന്മാരുടെയും മുതലാളി തത്വചിന്തകന്മാരുടെയും സിദ്ധാന്തപരമായ വാദപ്രതിവാദങ്ങൾ കാരണം ഇത് കുറെക്കൂടി മൂടപ്പെടുന്നു. എങ്കിലും, സൂക്ഷ്മമായി പരിശോധിക്കുന്ന ഒരാൾക്കു മനസ്സിലാക്കാൻ കഴിയും, മുതലാളിയുമായി കരാറുചെയ്യാൻ തൊഴിലാളിക്കുള്ള സ്വാതന്ത്ര്യത്തിന്റെ ഒരു വശത്ത് എല്ലാതരം നിർമാണോപകരണങ്ങളിൽനിന്നുമുള്ള സ്വാതന്ത്യ(അവയൊന്നും കൈയിലല്ലെന്ന സ്ഥിതി)വും മറുവശത്ത് സംഘം രൂപീകരിക്കാൻ സ്വാതന്ത്ര്യമില്ലായ്മയുമുണ്ടെന്ന്; സ്വതന്ത്രനും സംഘടനയില്ലാത്തവനുമായ തൊഴിലാളിക്ക് കിട്ടുന്ന കൂലി വാങ്ങി പ്രവൃത്തിയെടുത്തു മുതലാളിക്കു ലാഭമുണ്ടാക്കിക്കൊടുക്കുകയല്ലാതെ ഗതിയില്ലെന്ന് ചുരുങ്ങിയ കൂലി വാങ്ങി പണിയെടുത്ത് വളരെയധികം സാധനമുണ്ടാക്കാൻ സ്വമനസ്സാലെ സ്വതന്ത്രനായ തൊഴിലാളി സമ്മതിക്കുന്നത് കടലിന്റെ നടുവിൽ വെച്ച് മുങ്ങിപ്പോവുന്ന കപ്പലിലെ സ്വതന്ത്രനായ യാത്രക്കാരൻ സ്വമനസ്സാലെ മുങ്ങി മരിക്കുന്നതുപോലെയാണെന്ന്; ചുരുക്കത്തിൽ തൊഴിലാളിയുടെ സ്വാതന്ത്ര്യം വെറുമൊരു ആകാശകുസുമമാണെന്ന്. അതുകൊണ്ടാണ് മുതലാളിത്തകാലത്തെ ഒരു പ്രധാന സവിശേഷതയായ 'കൂലിയെന്ന അടിമത്ത'ത്തെ സോഷ്യലിസ്റ്റ് ചിന്തകന്മാർ ചൂണ്ടിക്കാണിക്കുന്നത്; പണ്ടത്തെ അടിമകൾക്ക് അവരുടെ യജമാനന്മാർ എങ്ങനെയായിരുന്നുവോ, അങ്ങനെയാണ് ഇന്നത്തെ തൊഴിലാളികൾക്ക് കൂലി സമ്പ്രദായമെന്നു പറയുന്നത്.

  
  

ഈ ഘട്ടത്തിന്റെ നാനാവശങ്ങളെയും സൂക്ഷ്മമായി പരിശോധിക്കാൻ സോഷ്യലിസ്റ്റ് ചിന്തകന്മാർ വളരെ പണിപ്പെട്ടിട്ടുണ്ട്. അതിന്റെ ഫലമായി അതിന്റെ ഭാവിയെ അവർ പ്രവചിച്ചിട്ടുണ്ട്. ഇതനുസരിച്ച് മുതലാളിത്തത്തിലുള്ള പരസ്പരവൈരുധ്യം കാരണം ആദ്യകാലത്ത് വിപ്ലവപരമായിരുന്ന മുതലാളിശക്തി പിന്നീട് പുറകോട്ടുനോക്കിയായിത്തീരുന്നു. ചുരുങ്ങിയ രീതിയിൽ നടന്നിരുന്ന സാധനനിർമാണത്തെ വിപുലവും സ്വതന്ത്രവുമാക്കിത്തീർത്ത മുതലാളിത്തം ക്രമേണ നിർമാണത്തെ സങ്കുചിതമാക്കാൻ നിർബന്ധിതമാവുന്നു. സ്വകാര്യലാഭേച്ഛയുടെ അടിസ്ഥാനത്തിന്മേൽ ഉണ്ടായിത്തീർന്ന മുതലാളിത്തം പ്രവൃത്തിസമയം കൂട്ടി കൂലിനിരക്കു ചുരുക്കാൻ ശ്രമിക്കുന്നു; ഇതിന്റെ ഫലമായി തങ്ങൾ തന്നെ ഉണ്ടാക്കുന്ന സാധനങ്ങൾ വിലയ്ക്കു വാങ്ങാൻ ബഹുഭൂരിപക്ഷം പാവങ്ങൾക്കു ശക്തിയില്ലാതെ വരുന്നു; അങ്ങനെ, മുതലാളി ലാഭത്തിനുവേണ്ടി ഉണ്ടാക്കിക്കുന്ന സാധനങ്ങൾ ചെലവില്ലാതെ കൂടിക്കിടക്കുന്നു. ഇതു വിറ്റഴിക്കാനായി അപരിഷ്കൃതരാജ്യങ്ങൾ കൈവശംവയ്ക്കാൻ മുതലാളി തുനിയുന്നു; മുതലാളിത്തം വളർന്നുവന്ന വിവിധരാജ്യങ്ങൾ തമ്മിൽ ഈ കമ്പോളങ്ങൾക്കുവേണ്ടി മൽസരിക്കുന്ന സാർവലൗകികമുതലാളിത്തം സാർവലൗകിക മൽസരത്തിൽ ചെന്നെത്തുന്നു; ഈ പരസ്പര മൽസരങ്ങൾക്കിടയിൽ ചെറിയ മുതലാളിമാർ നശിക്കുന്നു; തൽസ്ഥാനത്ത് ചുരുക്കം കോടീശ്വരന്മാർ പുറപ്പെടുന്നു; മുതലാളിമാരുടെ എണ്ണം കുറഞ്ഞും വണ്ണം വളർന്നും വരുന്നു. ലോകം മുഴുവൻ ചുരുക്കം കോടീശ്വരന്മാരെക്കൊണ്ടും അനവധി പാപ്പർമാരെക്കൊണ്ടും നിറയുന്നു. നിർമാണം വർധിക്കുകയും വാങ്ങാനുള്ള ആളുകൾ കുറയുകയും ചെയ്യുന്നു. ഇങ്ങനെ, സാമ്പത്തിക വിഷമതയും സാർവലൗകികയുദ്ധങ്ങളും വരുന്നതിന്റെ അർഥം മുതലാളിത്തത്തിന്റെ പരിധിക്കുള്ളിൽ ഒതുങ്ങിനിൽക്കാൻ നിർമാണത്തിനു കഴിവില്ലാതായിരിക്കുന്നുവെന്നാണ്. അതുകൊണ്ട് 'മുതലാളിത്തത്തിന്റെ കെട്ടു പൊട്ടുന്നു, മുതലാളിത്തപരമായ സ്വകാര്യസ്വത്തുസമ്പ്രദായത്തിന്റെ മരണമണിയടിക്കുന്നു, മുതലാളിത്തത്തിന്റെ സ്വത്ത് സമുദായത്തിന്റേതായിത്തീരുന്നു.' ഇങ്ങനെ നിർമാണം സാമുദായികവും സാർവലൗകികവുമായിത്തീർന്നതിന്റെ പരിണാമം വിതരണംകൂടി സാമുദായികവും സാർവലൗകികവുമായിത്തീരുകയാണെന്ന് -- ഇന്നത്തെ കച്ചവടച്ചരക്കുകളിലൊന്നിനെപ്പറ്റിയും ഇത് താനുണ്ടാക്കിയതാണെന്നു പറയാൻ ഒരാൾക്കും കഴിയാത്തവിധം അത്രവളരെ ആളുകൾ, അത്ര വളരെ സ്ഥലത്തിരുന്ന് സാധനങ്ങളുണ്ടാക്കുന്നതിന്റെ അനന്തരഫലം സാധനങ്ങളുടെ ഉപയോഗവും ഇതുപോലെ വിപുലമാവുകയാണെന്ന് -- മുതലാളികളോ തൊഴിലാളികളോ ആയ വ്യക്തികളെല്ലാം സ്വതന്ത്രരാണെന്ന വ്യാജേന തൊഴിലാളികളെ കൂലിയ്ക്കടിമപ്പെടുത്തുന്നതിന്റെ അടുത്തപടി നിർമാണോ പകരണങ്ങൾകൂടി സമുദായത്തിന്റേതാക്കി കൂലിയെ തൊഴിലാളികളുടെ ഹിതത്തിന് വിധേയമാക്കുകയാണെന്ന് - മിച്ചവിലയുടെ ഏറ്റവും വളർന്നുവരുന്ന സ്വരൂപം - 'മിച്ചവില' - തന്നെയില്ലാതായി, ഓരോരുത്തരും അവരവരുടെ കഴിവിനൊത്ത് അധ്വാനിക്കുകയും ആവശ്യത്തിനൊത്ത് സാധനങ്ങൾ കൈപ്പറ്റുകയും ചെയ്യുന്ന സമുദായഘടനയാണെന്ന് - യുക്തിയോടും തെളിവുകളോടും കൂടി പ്രത്യക്ഷപ്പെടുത്തിയതാണ് സോഷ്യലിസ്റ്റ് ധനശാസ്ത്രത്തിന്റെ ഏറ്റവും വലിയ നേട്ടം. കാരണം, ഇന്നത്തെ സാമ്പത്തികരഹസ്യങ്ങളെയെല്ലാം അത് തെളിവായി വ്യാഖ്യാനിക്കുന്നു.

  

## സോഷ്യലിസവും സാമ്പത്തികജാതികളും
----

  

മിച്ചവിലയുടെ സാമൂഹ്യഫലം സമുദായത്തിൽ പരസ്പരവിരുദ്ധമായ താൽപ്പര്യങ്ങളുള്ള രണ്ടു സാമ്പത്തികജാതികൾ ഉണ്ടെന്നതാണ്. അധ്വാനശക്തി ഉപയോഗിച്ച് വിലയും മിച്ചവിലയും ഉണ്ടാക്കുന്നവർ ഒരുവശത്ത്; ആ മിച്ചവില കൈപ്പറ്റി സ്വത്തുകാരായിത്തീരുന്നവർ മറുവശത്ത്. മിച്ചവില ഉളവാകുന്നതിനു മുമ്പുള്ള കാലത്ത് സാമ്പത്തികജാതികൾ ഉണ്ടായിരുന്നില്ല. ഉൽപ്പാദനോപകരണങ്ങളിൽ ഏതെങ്കിലും ചിലത് ചിലരുടെ സ്വകാര്യസ്വത്തായിത്തീർന്നപ്പോഴാണ് ആ ഉപകരണങ്ങൾ കൈവശം വയ്ക്കുന്നവരും അവരെ ആശ്രയിക്കാൻ നിർബന്ധിതരായവരും തമ്മിൽ സാമൂഹ്യമായും സാമ്പത്തികമായും വ്യത്യാസപ്പെടാൻ തുടങ്ങിയത്. മിച്ചവില കൈപ്പറ്റുന്ന സമ്പ്രദായവും സാമ്പത്തികജാതികൾ തമ്മിലുള്ള ബന്ധവും ഒരേമാതിരി വ്യത്യാസപ്പെട്ടുവന്നു. അടിമത്തം, അടിയായ്മ, കുടിയായ്മ, മുതലാളിത്തം ഈ ഓരോ ദശാഘട്ടത്തിലും മിച്ചവിലയുടെ സ്വരൂപം വ്യത്യാസപ്പെടുന്നു; സാമ്പത്തികജാതികൾ തമ്മിലുള്ള ബന്ധവും മാറുന്നു. അടിമ- യജമാനബന്ധവും അടിയാള-തമ്പുരാൻ ബന്ധവും തമ്മിൽ സാമൂഹ്യമായി എത്ര വ്യത്യാസമുണ്ടോ അത്ര വ്യത്യാസം രണ്ടു സമ്പ്രദായങ്ങളുടെയും കീഴിൽ മിച്ചവില കൈപ്പറ്റുന്ന രീതിക്കുമുണ്ട്.

  

ഇങ്ങനെ മിച്ചവില വീതിക്കുന്ന കാര്യത്തിൽ സാമ്പത്തികജാതികൾ തമ്മിലുള്ള ബന്ധം - സാർവത്രികമായ സമരം - സമുദായജീവിതത്തിലെ അതിപ്രധാനമായ ഒരു ഘടകമാണ്; മറെറല്ലാ ജീവിതത്തുറകളെയും അത് സാരമായി ബാധിക്കുന്നു. മതം, സാഹിത്യം, കല - ചുരുക്കത്തിൽ സംസ്കാരം—ഈ സമരത്തിനധീനമാണ്. അടിമകളെ അമർത്തി വയ്ക്കാൻ യജമാനന്മാർ ചെയ്യുന്ന ശ്രമത്തിന്റെ ശക്തി അന്നത്തെ എല്ലാ സംസ്കാരശാഖകളിലും വ്യക്തമായി കാണാം. ഇങ്ങനെ ഓരോ ദശാഘട്ടത്തിലെയും സംസ്കാരത്തെ നന്നായി പരിശോധിച്ചാൽ അതിന്റെ അടിയിൽ അന്നന്ന് നടക്കുന്ന വർഗസമരത്തിന്റെ അലയടിക്കുന്നത് വ്യക്തമായി കേൾക്കാം. കുടുംബം, ലിംഗബന്ധം, സദാചാരം മുതലായവയും ഈ സർവപ്രധാനമായ ശക്തിയ്ക്കു വിധേയം തന്നെ. സത്യാന്വേഷണപരമായ ശാസ്ത്രങ്ങൾപോലും ഇവയുടെ പിടിയിൽ നിന്നു വിട്ടുനിൽക്കുന്നില്ല.

  

എന്നാൽ വർഗസമരം ഏറ്റവും പ്രത്യക്ഷമായും ഭയങ്കരമായും നടക്കുന്നത് സാമ്പത്തികവും രാഷ്ട്രീയവുമായ പരിധികളിലാണ്.

അടിമവിപ്ലവങ്ങൾ, കൃഷിക്കാരുടെ കലാപങ്ങൾ, തൊഴിലാളികളുടെ പണിമുടക്കങ്ങൾ - ഇവയുടെയെല്ലാം പിന്നിൽ ഒന്നായും കൂട്ടായും ചൂക്ഷിതവർഗം നടത്തുന്ന മറ്റു സമരമാർഗങ്ങൾ - ഇവയാണൊരുവശത്തെങ്കിൽ മറെറാരുവശത്ത് അവയെ അമർത്താൻ ചുക്ഷകവർഗം നടത്തുന്ന ശ്രമങ്ങളും ചരിത്രത്തിന്റെ ഓരോ ഏട്ടിലും ഓരോ വരിയിലും കാണാം. ഇവയുടെയെല്ലാം അടിയിൽ തപ്പിനോക്കിയാൽ കാണുന്ന ഒരു സംഭവം ഇതാണ്. ഏതൊരവസരത്തിൽ സ്വകാര്യസ്വത്തുസമ്പ്രദായവും മിച്ചവിലയും ഉൽഭവിച്ചുവോ, ഏതൊരവസരത്തിൽ സാമ്പത്തികജാതികൾതമ്മിൽ മൽസരിക്കാൻ തുടങ്ങിയോ, അതേ അവസരത്തിലാണ് ഭരണയന്ത്രവും ഉണ്ടായത്. പ്രാചീനകമ്യൂണിസത്തിൻകീഴിൽ പരസ്പരമൽസരമോ അതിനെത്തുടർന്ന് വെട്ടിപ്പിടിത്തങ്ങളോ ഉണ്ടായിരുന്നില്ല; ഒരുതരത്തിലുള്ള സ്വാതന്ത്ര്യം മനുഷ്യൻ അനുഭവിച്ചിരുന്നു. സ്വകാര്യസ്വത്തുസമ്പ്രദായം വന്ന് സാമ്പത്തികജാതികൾ മൽസരിക്കാൻ തുടങ്ങിയപ്പോഴാണ് നിയമവും ക്രമവും പാലിക്കേണ്ട ആവശ്യം വന്നത്. അപ്പോഴാണ് ഭരണയന്ത്രവും ആവിർഭവിച്ചത്. ഈ ഭരണയന്ത്രത്തിന്റെ സംരക്ഷണം ആവശ്യപ്പെട്ടിരുന്ന നിയമത്തിന്റെയും ക്രമത്തിന്റെയും സാരമെന്തെന്നു പരിശോധിച്ചാൽ കാണാം, അത് മിച്ചവില കൈപ്പറ്റുന്ന വർഗക്കാരുടെ താൽപ്പര്യങ്ങളുടെ പര്യായമാണെന്ന്. മിച്ചവിലയുടെ സമ്പ്രദായം മാറുന്നതോടൊപ്പം ഭരണയന്ത്രത്തിന്റെ സ്വരൂപവും മാറുന്നുണ്ടാവാം; രാജാധിപത്യം, പുരോഹിതമേധാവിത്വം, നാടുവാഴി പ്രഭുത്വം, പാർലമെന്ററി ഭരണം ഇങ്ങനെ പല രൂപങ്ങളും അത് കൈക്കൊള്ളുന്നുണ്ടാവാം. എന്നാൽ അതിന്റെ സവിശേഷസ്വഭാവം ഈ ഓരോ ഘട്ടത്തിലും നശിക്കുന്നില്ല. ചൂഷകവർഗത്തെ സഹായിക്കാൻ വേണ്ടി ചൂഷിതവർഗത്തെ മർദിക്കുകയെന്ന അതിന്റെ സ്വഭാവം ഒരിക്കലും ഇല്ലാതാവുന്നില്ല. അതുകൊണ്ടാണ് കാൾ മാർക്സ് ഇങ്ങനെ പ്രസ്താവിച്ചത്. “ഇന്നത്തെ ഭരണയന്ത്രം മുതലാളിവർഗത്തിന്റെ മുഴുവൻ പൊതുകാര്യങ്ങൾ നിർവഹിക്കാനുള്ള ഒരു കമ്മിറ്റിയാണ്." അതുകൊണ്ടുതന്നെയാണ് ഓരോ വർഗസമരവും അവസാനത്തിൽ ഒരു രാഷ്ട്രീയസമരമാണെന്നു പറഞ്ഞത്.

  

ഇതേവരെയുള്ള രാഷ്ട്രീയസമരങ്ങളെല്ലാം ഭരണയന്ത്രം തിരിച്ചുകൊണ്ടിരിക്കുന്ന ഒരു വർഗത്തെ തട്ടിയിട്ട് മറെറാരു വർഗത്തെ തൽസ്ഥാനത്തു കയറ്റി വയ്ക്കാനുള്ള സംരംഭങ്ങളായിരുന്നു; മിച്ചവില കൈപ്പറ്റുന്ന സാമ്പത്തികജാതിയുടെ സ്വരൂപം മാറുന്നതിനുള്ള ശ്രമമായിരുന്നു. യജമാനനു പകരം തമ്പുരാൻ, തമ്പുരാനുപകരം ജന്മി, ജന്മിക്കുപകരം മുതലാളി - ഇങ്ങനെ ചൂഷകവർഗം ഒന്നിനു പകരം മറെറാന്നായി വരുമ്പോഴുണ്ടാവുന്ന കലഹമാണ്, നിർമാണസമ്പ്രദായത്തിൽ വരുന്ന മാറ്റങ്ങളുടെ രാഷ്ട്രീയ സ്വരൂപമാണ്, ഇതേവരെയുള്ള വിപ്ലവങ്ങളെല്ലാം. എന്നാൽ മുതലാളിത്തത്തിന്റെ വളർച്ചയോടുകൂടി സ്ഥിതിയിൽ വലിയ ഒരു വ്യത്യാസം വന്നിരിക്കുന്നു. മിച്ചവില തന്നെ ഇല്ലാത്ത ഒരു നിർമാണസമ്പ്രദായമാണ് മുതലാളിത്തത്തിന്റെ അടുത്ത പടിയെന്ന് മുമ്പു സൂചിപ്പിച്ചുകഴിഞ്ഞു. അപ്പോൾ സാമ്പത്തിക ജാതികളില്ലാത്ത സമുദായഘടനയാണ് ഇനി നടക്കാൻ പോകുന്ന രാഷ്ട്രീയവിപ്ലവത്തിന്റെ ലക്ഷ്യം.

  

എന്നാൽ ഈ ലക്ഷ്യം ഉടനേ സാധിക്കാൻ പോകുന്നില്ല. ഇതിന് ശക്തിയായ എതിർപ്പ് ഇന്നത്തെ സ്ഥാപിതതാൽപ്പര്യക്കാരായ മുതലാളിവർഗത്തിൽനിന്ന് പുറപ്പെടാതിരിക്കയില്ല. ഭരണയന്ത്രം മുഴുവൻ ഇതിനെതിരായി തിരിയാൻ തുടങ്ങും; മതവും കലയും സാഹിത്യവും ഇതിനോടു മല്ലിടാൻ തുടങ്ങും രാജ്യാഭിമാനവും സദാചാരബോധവും, സംസ്കാരഭക്തിയുമെല്ലാം ഇതിനോടു കലഹിക്കും; തോക്കും കുന്തവും ഇതിനെതിരായി നീട്ടിക്കാട്ടും. ചുരുക്കത്തിൽ ഒരു മഹാശക്തിയുടെ മുഴുവൻ ആനുകൂല്യവും അതിനെതിരായുണ്ടാവും. ഈ എതിർപ്പിനെ സധൈര്യം നേരിടുകയും അവയുടെ വിവിധസ്വരൂപങ്ങളെ ശക്തിയായമർക്കുകയും ചെയ്യണം. അതിന് തൊഴിലാളികൾ-അവരാണല്ലോ ഇന്നത്തെ സമുദായഘടനയിലെ ഏറ്റവും വിപ്ലവപരമായ ശക്തി - തങ്ങളുടെ വിപ്ലവപരിശ്രമങ്ങളുടെ കേന്ദ്രമായ ഒരു സജീവപാർട്ടിയുടെ കീഴിൽ സംഘടിച്ചുനിന്ന് കൃഷിക്കാരെയും മറ്റും - അവരും മുതലാളിത്തിൻകീഴിൽ വളരെ മർദനവും ചൂഷണവും അനുഭവിക്കുന്നു - സംഘടിപ്പിച്ച് എതിരാളികളായ മുതലാളികളെയും ജന്മികളെയും മറ്റും നിരങ്കുശം അമർക്കണം; അതായത് ഒരു തൊഴിലാളിഭരണം നടപ്പിലാക്കണം. ഈ തൊഴിലാളിഭരണമാണ് സാമ്പത്തികജാതികളില്ലാത്ത സമുദായത്തിന്റെ മുൻഗാമി. അതിൻകീഴിൽ സ്ഥാപിക്കുന്ന തൊഴിലാളികളുടെ 'ഭരണയന്ത്ര'മാണ് ഭരണയന്ത്രങ്ങളുടെ അവസാന സ്വരൂപം. ഭൂരിപക്ഷക്കാരെ മർദിച്ചിരുന്ന ന്യൂനപക്ഷക്കാരുടെ 'ഭരണയന്ത്രത്തി'ന്റെ സ്ഥാനത്ത് ന്യൂനപക്ഷക്കാരെ അമർക്കുന്ന ഭൂരിപക്ഷത്തിന്റെ ഭരണം വന്നാൽ അടുത്തപടി അമർക്കൽ തന്നെ ഇല്ലാതാവുകയാണ്, ഭരണയന്ത്രം തന്നെ ഇല്ലാതാവുകയാണ്. അതുകൊണ്ട് തൊഴിലാളിഭരണത്തെ കമ്യൂണിസത്തിന്റെ പ്രഥമഘട്ടമായി മാത്രം സോഷ്യലിസ്റ്റ് ചിന്തകന്മാർ കണക്കാക്കുന്നു.

  

## അവസാനം
----

  

സോഷ്യലിസത്തിന്റെ നാനാഭാഗങ്ങൾ ചുരുക്കത്തിൽ വിവരിക്കാൻ നടത്തിയ ഈ ശ്രമം അവസാനിപ്പിക്കുന്നതിനു മുമ്പ് അതിപ്രധാനമായ ഒരു സംഗതി പറയാനുണ്ട്. 'തത്വങ്ങളും പ്രയോഗവും തമ്മിലുള്ള ബന്ധ'മാണ് സോഷ്യലിസത്തിന്റെ അടിസ്ഥാനം. സോഷ്യലിസ്റ്റ് സിദ്ധാന്തങ്ങളിൽ അടിസ്ഥാനപ്പെടുത്താത്ത സമരം വഴിതെറ്റിപ്പോകുന്നു; സമരമായി ബന്ധപ്പെടാത്ത സിദ്ധാന്തം നിർജീവമായിപ്പോകുന്നു. സോഷ്യലിസ്റ്റ് സിദ്ധാന്തം തന്നെ സമരത്തിന്റെ സന്താനമാണ്; തൊഴിലാളികൾ നടത്തുന്ന വർഗസമരത്തിന്റെ താത്വികപ്രകടനമാണ് സോഷ്യലിസം. അതുകൊണ്ട് സോഷ്യലിസം പഠിക്കേണ്ടുന്ന ഒരാളുടെ ഏറ്റവും വലിയ പാഠപുസ്തകം ചുറ്റുപാടും നടക്കുന്ന വർഗസമരമാണ്; അത് ശരിയായി മനസ്സിലാക്കാനുള്ള ഒരു ഉപകരണമെന്ന നിലയ്ക്കേ സോഷ്യലിസ്റ്റ് സാഹിത്യത്തെ കരുതിക്കൂടു.

----


[^1]: ചലൽഭൂതവാദം - ഡയലക്റ്റിക്കൽ മെറ്റീരിയലിസം എന്ന സങ്കേതത്തിനു സമാനമായ ഒരു മലയാളപദം ഇല്ലാതിരുന്ന കാലത്ത് ഇ.എം.എസ് സൃഷ്ടിച്ച് ഉപയോഗിച്ച പദമാണ് ചലർഭൂതവാദം. പിന്നീട് വൈരുധ്യാത്മക ഭൗതികവാദം എന്ന പദം നിലവിൽവന്നു. തത്വചിന്താപരവും ശാസ്ത്രീയവുമായ ലോകവീക്ഷണത്തിന്റെ അടിസ്ഥാനത്തിൽ മാർക്സും ഏംഗൽസും ചേർന്ന് രൂപപ്പെടുത്തി, ലെനിൻ വികസിപ്പിച്ചെടുത്ത സിദ്ധാന്തമാണ് ഇത്.

[^2]: ആഘാതം - മാർക്സിയൻ ദർശനത്തിന്റെ മൂലതത്വമായ വൈരുധ്യാത്മകവും ചരിത്രപരവുമായ ഭൗതികവാദത്തിലെ മുഖ്യമായ ചലനനിയമങ്ങൾ നാലെണ്ണമാണ് : (i) പരിമാണപരമായ മാറ്റം ഗുണപരമായും മറിച്ചും ഉണ്ടാക്കുന്ന മാറ്റങ്ങൾ (ii) വിപരീതങ്ങളുടെ സംഘട്ടനവും ഐക്യവും (iii) നിഷേധത്തിന്റെ നിഷേധം (iv) പക്ഷ(thesis)വും വിപക്ഷ(anti-thesis)വും   സംശ്ലേഷ(synthesis)വും. തിസീസിന്റെ പരിഭാഷയായിട്ടാണ് ആഘാതം എന്ന വാക്ക് ഇവിടെ പ്രയോഗിച്ചിരിക്കുന്നത്.

[^3]: പ്രത്യാഘാതം - ആന്റി-തിസീസിന്റെ പരിഭാഷയായി ഉപയോഗിച്ചിരിക്കുന്ന വാക്ക്.

[^4]: സമാഘാതം - സിന്തസ്സീസിന്റെ പരിഭാഷയായി ഉപയോഗിച്ചിരിക്കുന്ന വാക്ക്.